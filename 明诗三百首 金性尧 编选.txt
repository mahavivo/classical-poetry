明诗三百首

金性尧 编选


陕西师范大学出版社，2010年




张以宁

送重峰阮子敬南还
君家重峰下，我家大溪头。
君家门前水，我家门前流。
我行久别家，思忆故乡水。
何况故乡人，相见六千里。
十年在扬州，五年在京城。
不见故乡人，见君难为情。
见君情尚尔，别君奈何许？
送君遽不堪，忆君良独苦。
君归过溪上，为问水中鱼。
别时鱼尾赤，别后今何如？

题李白问月图
谁提明月天上悬？九州荡荡清无烟。
天东天西走不驻，姮娥鬓霜垂两肩。
中有桂树万里长，吴刚玉斧声阗阗。
顾兔杵药宵不眠，天翁下视为尔怜。
颇闻昔时锦袍客，乃是月中之谪仙。
帝命和予《羽衣曲》，虹桥一断心茫然。
竹王祠前雾如雨，踯躅花开啼杜鹃。
月在天上缺复圆，人间尘土多英贤。
举杯问月月不言，风吹海水秋无边。
沧波尽卷金尊里，清影长随舞袖前。
相期迢迢在云汉，呜呼此意谁能传？
骑鲸寥廓忽千年，金薤青荧垂万篇。
浮云起灭焉足异？终古明月悬青天。

丝　瓜
黄花翠蔓子累累，写出西风雨一篱。
愁绝客怀浑怕见，老来万缕足秋思。

汪广洋

画　虎
虎为百兽尊，罔敢触其怒。
惟有父子情，一步一回顾。

过高邮有感
去乡已隔十六载，访旧惟存四五人。
万事惊心浑是梦，一时触目总伤神。
行过毁宅寻遗址，泣向东风吊故亲。
惆怅甓湖烟水上，野花汀草为谁新？

兰溪棹歌
凉月如眉挂柳湾，越中山色镜中看。
兰溪三日桃花雨，夜半鲤鱼来上滩。

乌斯道

古　诗
女萝依松柏，松柏不可依。
巨干遭剪伐，修蔓殄无遗。
女萝当奈何，无依乃其宜。
盘旋大化中，春荣秋自萎。
升高岂不好，夭折亦足悲。

蓝　仁

惜猫怨
山人养猫俊而小，畏渴怜饥惜于宝。
一鸣四壁鼠穴空，卧向花阴攫飞鸟。
邻家畜犬老更狂，狭路相逢力不当。
吁嗟猫死难再得，恶物居然年命长。

题荷池白鹭
西风雨过藕花稀，湛湛池波见雪衣。
老眼不知原是画，移笻欲近畏惊飞。

题古木苍藤图
风云气质雪霜踪，独立空山惨淡中。
惭愧藤萝争附托，年年春色换青红。

蓝　智

溪桥晚立
天阔浮云尽，山昏落日微。
鸟栖当野树，人语共柴扉。
岁月且云暮，乡关何处归？
邻家响机杼，远客叹无衣。

破　屋
破屋三间不自聊，西风篱落草萧萧。
图书满座嗟撩乱，车马何人问寂寥？
四壁秋声连蟋蟀，一枝寒雨共鹪鹩。
欲知环堵家家乐，愿见干戈处处销。

张　绅

日出行
东方曈曈日初出，田家少妇当窗织。
屋头树稀窗有光，小姑催起不暇妆。
长梭轧轧秋丝密，一日上丝催一匹。
丁宁小郎慎勿啼，织成令汝穿完衣。

捕雀词
原头霜深秋草薄，荒村山儿捕黄雀。
高张弓矢低网罗，日暮竞比谁得多。
野田吹火拾枯树，一半煨烧杂山芋。
北风吹草毛血腥，各自骑牛唱歌去。
我身不惜充尔饥，空城黄口待我归。

胡　翰

夜过梁山泺
日落梁山西，遥望寿张邑。
洸河带泺水，百里无原隰。
葭菼参差交，舟楫窅窕入。
划若厚土裂，中含元气湿。
浩荡无端倪，飘风向帆集。
野阔天正昏，过客如鸟急。
往时冠带地，孰踵萑苻习？
肆噬剧跳梁，潜谋固坏蛰。
古云萃渊薮，岂不增怏悒？
蛙鸣夜未休，农事春告及。
渺焉江上怀，起向月中立。

袁　凯

客中除夕
今夕为何夕？他乡说故乡。
看人儿女大，为客岁年长。
戎马无休歇，关山正渺茫。
一杯柏叶酒，不敌泪千行。

京师得家书
江水一千里，家书十五行。
行行无别语，只道早还乡。

江上早秋
靡靡菰蒲已满陂，菱花菱叶共参差。
即从景物看身世，却怪飘零枉岁时。
得食野凫争去远，避风江鹳独归迟。
干戈此日连秋色，头白犹多宋玉悲。

白　燕
故国飘零事已非，旧时王谢见应稀。
月明汉水初无影，雪满梁园尚未归。
柳絮池塘香入梦，梨花庭院冷侵衣。
赵家姊妹多相忌，莫向昭阳殿里飞。


刘　基

旅　夜
客愁常突兀，今夜灯花生。
虽知无喜报，愁亦暂时平。
解襟成独寝，留灯待天明。
喜固不可求，客心恒畏愁。

长门怨
白露下玉除，风清月如练。
坐着池上萤，飞入昭阳殿。

畦桑词
编竹为篱更栽刺，高门大写畦桑字。
县官要备六事忙，村村巷巷催畦桑。
畦桑有增不可减，准备上司来计点。
新官下马旧官行，牌上却改新官名。
君不见古人树桑在墙下，五十衣帛无冻者。
今日路傍桑满畦，茅屋苦寒中夜啼。

病妇行
夫妻结发期百年，何意中路相弃捐。
小儿未识死别苦，哑哑向人犹索乳。
箱中探出黄金珥，付与孤儿买餰饵。
不辞瞑目归黄泥，泉下常闻儿夜啼。
低声语郎情不了，愿郎早娶怜儿小。

美人烧香词
翡翠钗梁云作叶，腻红深晕桃花颊。
玉奴纤手卷虾须，绣罗袜小不胜扶。
低头背人整裙带，神前独自深深拜。
翠袖轻回香雾分，细语悠悠听不闻。
门外游人空驻马，冥冥白日西山下。

灵峰寺松风阁
灵峰寺阁倚松风，风细松高阁更空。
何处流泉生石上？有人鸣玉下云中。
花飘雾露春香满，影动龙蛇晓日融。
安得身如列御寇，翩翩高举出冥鸿。

过苏州
姑苏台下垂杨柳，曾为张王护禁城。
今日淡烟芳草里，暮蝉犹作管弦声。

贝　琼

孤　松
青松类贫士，落落惟霜皮。
已羞三春艳，幸存千岁姿。
蝼蚁穴其根，乌鹊巢其枝。
时蒙过客赏，但感愚夫嗤。
回飙振空至，百卉落无遗。
苍然上参天，乃见青松奇。
苟非厄冰雪，贞脆安可知？

穆陵行

六陵草没迷东西，冬青花落陵上泥。
黑龙断首作饮器，风雨空山魂夜啼。
当时直恐金棺腐，凿石通泉下深锢。
一声白雁度江来，宝气竟逐妖僧去。
金屋犹思宫女侍，玉衣无复祠官护。
可怜持比月氏王，宁饲乌鸢及狐兔？
真人歘见起江东，铁马九月逾崆峒。
百年枯骨却南返，雨花台下开幽宫。
流萤夜飞石虎殿，江头白塔今可见。
人间万事安可知，杜宇声中泪如霰。

寒　夜
月落江天黑，长风正怒号。
灵鸡寒失次，别雁暝呼曹。
击柝征人起，鸣机织妇劳。
所思千里隔，十二碧峰高。

宗　泐

秋莺歌
千林入秋露气清，林中尚有黄莺声。
似与群蝉争意气，东林飞过西林鸣。
向来春风花满城，柳条拂地如长缨。
绵绵蛮蛮断复续，千人万人侧耳听。
高楼半醉客，阁盏停吹笙。
白马贵公子，挟弹不敢惊。
此时胡为不喜听？奈何节序移人情。
只合深藏缄尔口，亦有妒尔金衣明。
反舌无声良已久，伯劳布谷俱潜形。
秋莺秋莺尔能翩然入幽谷，老翁歌诗送尔便觉心和平。

祖龙歌行
祖龙迺好长生者，沉璧徒来华山下。
目断楼船海气昏，鲍车乱臭沙丘野。
骊山下锢三泉开，泉头宫殿仍崔嵬。
当时输作方亹亹，函谷无关小龙死。
百尺降旗轵道旁，十二金人泪如水。

怀以仁讲师入观图
旭日千万峰，白云三四朵。
一笑山容开，独自松下坐。
暴流天上来，飞花面前堕。
此时中观成，无物亦无我。

题　兰
溪寺曾栽数十丛，紫茎绿叶领春风。
年来萧艾过三尺，白首看图似梦中。

刘　崧

猎犬篇
晨起同出猎，跳梁相叫嗥。
岁久识主情，指顾能周遭。
山石穿我蹄，荆棘罥我毛。
为主逐肥鲜，不辞奔走劳。
穷深抉幽险，狂狡焉得逃？
咂血不顾余，一饱随所遭。
主人获隽归，意气方盛豪。
累然妥其尾，偃卧墙东蒿。

忆鼎儿
鼎子别来忽复春，可缘多病少精神？
最怜得饱坐终日，更解牵衣啼向人。
长大他年从涉世，艰难此日莫辞贫。
重闱怜汝应长健，白发时来引笑频。

过新吴寺哭严焕旅柩
新吴寺里题诗处，此日长廊独自登。
手擘纸钱君不见，老僧来点柩前灯。

杨　基

寄内婉素
天寒思故衣，家贫思良妻。
所以孟德耀，举案与眉齐。
忆汝事我初，高楼映深闺。
珠钿照罗绮，簪珮摇玉犀。
梳掠不待晓，妆成听鸣鸡。
中吴昔丧乱，廿口各东西。
有母不得将，独汝与提携。
我复窜远方，送我当路啼。
纷纷道上人，无不为惨凄。
今年我还家，赤手无所赍。
汝亦遇多难，典卖罄珥笄。
朝炊粥一盂，暮食盐与虀。
堂有九十姑，时复羞豚蹄。
膏沐弗暇泽，发落瘦且黧。
别来复秋深，露下百草凄。
破碎要补缀，甘旨需酱醯。
安贫兼养老，此事汝素稽。
作诗远相寄，新月当窗低。

白头母吟
白头母，乌头妇。妇姑啼寒抱双股。
妇哭征夫母哭儿，悲风吹折庭前树。
家家有屋屯军伍，家家有儿遭杀虏。
越女能嘲楚女词，吴人半作淮人语。
东营放火夜斫门，白日横尸向官路。
母言我侬年少时，夫妻种花花绕蹊。
夫亡子去寸心折，花窦花窠成瓦埒。
十年不吃江州茶，八年不归姊妹家。
兰芽菊本已冻死，惟有春风荠菜花。
只怜新妇生苦晚，不见当时富及奢。
珠帘台榭桃花坞，笙歌院落王家府。
如今芳草野乌啼，鬼火磷磷日未西。
侬如叶上霜，死即在奄忽。
新妇固如花，春来瘦成骨。
妇听姑言泪如雨，妾身已抱桥边柱。
总使征夫戍不归，芳心誓不随波去。

岳阳楼
春色醉巴陵，阑干落洞庭。
水吞三楚白，山接九疑青。
空阔鱼龙舞，娉婷帝子灵。
何人夜吹笛，风急雨冥冥。

春　草
嫩碧柔香远更浓，春来无处不茸茸。
六朝旧恨斜阳里，南浦新愁细雨中。
近水欲迷歌扇绿，隔花偏衬舞裙红。
平川十里人归晚，无数牛羊一笛风。

叹道傍废宅
桑柘阴阴绕岸栽，石阑销折卧苍苔。
欲求姓氏无人识，时有逃军剥枣来。

徐　贲

七夕有雨
锦机织初罢，鹊桥驾始成。
每是经年别，宁辞冒雨行？
云帔从教湿，月殿不须明。
但尽相逢意，无语别来情。

农父谣送顾明府由吴邑升常熟
我家茅屋临官道，前种桑麻后梨枣。
年年力作不违时，人有余粮牛有草。
官长下车今五年，老身不到州县前。
乡无里胥门户静，家家尽称官长贤。
大男入郭买田具，始知官长移官去。
来时忆向官道迎，今日去时须送行。
攀辕欲留留不住，我民仓皇彼民喜。
殷勤再拜官道旁，愿饮三江一杯水。

雨后慰池上芙蓉
池上新晴偶独过，芙蓉寂寞照寒波。
相看莫厌秋情薄，若在春风怨更多。

张　羽

寺中书所见（二首选一）
修廊遍行却，风吹合欢带。
小立避游人，佯对香炉拜。

踏水车谣
田舍生涯在田里，家家种苗始云已。
俄惊五月雨沉淫，一夜前溪半篙水。
苗头出水青幽幽，只恐飘零随水流。
不辞踏车朝复暮，但愿皇天雨即休。
前年秋夏重漂没，禾黍纷纭满阡陌。
倾家负债偿王租，卒岁无衣更无食。
共君努力莫下车，雨声若止车声息。
君不见东家妻，前年换米向湖西。
至今破屋风兼雨，夜夜孤儿床下啼。

蚕　妇
行行及暮春，浴子约比邻。
选地安蚕室，烧钱祷社神。
守筐临镜懒，摘叶度溪频。
辛苦输官罢，私衣仅蔽身。

孙蕡

别　内
秋霜凋女萝，多露沾兔丝。
依依两夫妇，贫贱生别离。
思昔结缡日，适际乱离时。
布衣才掩胫，糟糠不充饥。
性拙命复穷，偃蹇世所嗤。
赖子同甘苦，孤贞常自持。
幸逢世道平，天路振羽仪。
欢爱未云竟，殷勤方自兹。
执袂讵忍分，清涕流裳衣。
淹留日月促，去去无归期。
晨鸡咿喔鸣，行李戒路歧。
仆从已严驾，宁能更迟迟？
所嗟长辛苦，不为儿女悲。
遗语望邻曲，含酸望亲知。
恻恻重恻恻，此怀当告谁？

平原田家行
零星矮屋茅数把，散住榆林柳林下。
磊墙遮雪防骤风，妇女颓垣拾砖瓦。
黄牛买得新垦田，土戟犁浅牛欲眠。
古河无水挂龙骨，自萦蒲绳探苦泉。
山蚕食叶黄茧老，野火烧桑桑树倒。
四畔灵鸡喔喔啼，九月霜风落红枣。
春丝夏绢输税钱，木绵纺布寒暑穿。
夜舂黄米为新酒，学唱《清商》作管弦。
平田旱多黍少熟，杏尽梨苦惟食粟。
衣粗食恶莫用悲，犹胜北军离乱时。


高　启

见花忆亡女书
中女我所怜，六岁自抱持。
怀中看哺果，膝上教诵诗。
晨起学姊妆，镜台强临窥。
稍知爱罗绮，家贫未能为。
嗟我久失意，雨雪走路歧。
暮归见欢迎，忧怀每成怡。
如何属疾朝，复值事变时。
闻惊遽沉殒，药饵不得施。
仓皇具薄棺，哭送向远陂。
茫茫已难寻，恻恻犹苦悲。
却思去年春，花开旧园池。
牵我树下行，令我折好枝。
今年花复开，客居远江湄。
家全尔独殁，看花泪空垂。
一觞不自慰，夕幔风凄其。

梦　姊
我家白头姊，远在娄水曲。
昨夜梦见之，千里地谁缩。
不知别已久，尚作别时哭。
觉来旅斋空，风雪洒窗竹。
田家有弟妹，终岁喜相逐。
我非王事縻，胡忍离骨肉？
城东先人庐，尚有书可读。
何当乞身还，亲为姊煮粥。

野田行
白杨树下谁家坟，火烧野草碑无文。
路旁尚卧双石马，行人指是故将军。
当时发卒开阴宅，千车送葬城南陌。
子孙今去野人来，高处牧羊低种麦。
平生意气安在哉？棘丛暮雨棠梨开。
百年富贵何足恃，雍门之琴良可哀。

牧牛词
尔牛角弯环，我牛尾秃速。
共拈短笛与长鞭，南陇东冈去相逐。
日斜草远牛行迟，牛劳牛饥惟我知。
牛上唱歌牛下坐，夜归还向牛边卧。
长年牧牛百不忧，但恐输租卖我牛。

卖花词
绿盆小树枝枝好，花比人家别开早。
陌头担得春风行，美人出帘闻叫声。
移去莫愁花不活，卖与还传种花诀。
余香满路日暮归，犹有蜂蝶相随飞。
买花朱门几回改，不如担上花长在。

听教坊旧妓郭芳卿弟子陈氏歌
原注：时至正己亥岁作

文皇在御升平日，上苑宸游驾频出。
仗中乐部五千人，能唱新声谁第一？
燕国佳人号顺时，姿容歌舞总能奇。
中官奉旨时宣唤，立马门前催画眉。
建章宫里长生殿，芍药初开敕张宴。
龙笙罢奏凤弦停，共听娇喉一莺啭。
遏云妙响发朱唇，不让开元许永新。
绣陛花惊飘艳雪，文梁风动委芳尘。
翰林才子山东李，每进新词蒙上喜。
当筵按罢谢天恩，捧赐缠头蜀都绮。
晚出银台酒未消，侯家主第强相邀。
宝钗珠袖尊前赏，占断春风夜复朝。
回头乐事浮云改，瘗玉埋秀今几载？
世间遗谱今谁传，弟子犹怜一人在。
曾记《霓裳》学得成，朝元队里艺初呈。
九天声落千人听，丹凤楼前月正明。
狭斜贵客回车马，不信芳名在师下。
风尘一旦禁城荒，谁是花前听歌者？
从此飘零出教坊，远辞京国客殊方。
闭门春尽无人问，白发青裙不理妆。
相逢为把双蛾蹙，《水调》《凉州》歌续续。
江南年少未曾闻，元是当时供奉曲。
朝使今年海上归，繁华休说乱来非。
梨园散尽宫槐落，天子愁多内宴稀。
始知欢乐生忧患，恨杀韩休老无谏。
伤心不见昔人歌，汾水秋风有飞雁。
此日西园把一卮，感时怀旧尽成悲。
含情欲为秋娘赋，愧我才非杜牧之。

明皇秉烛夜游图
花萼楼头日初堕，紫衣催上宫门锁。
大家今夕燕西园，高爇银盘百枝火。
海棠欲睡不得成，红妆照见殊分明。
满庭紫焰作春雾，不知有月空中行。
新谱《霓裳》试初按，内使频呼烧烛换。
知更宫女报铜签，歌舞休催方夜半。
共言醉饮终此宵，明日且免群臣朝。
只愁风露渐欲冷，妃子衣薄愁成娇。
琵琶羯鼓相追逐，白日君心欢不足。
此时何暇化光明，去照逃亡小家屋？
姑苏台上长夜歌，江都宫里飞萤多。
一般行乐未知极，烽火忽至将如何？
可怜蜀道归来客，南内凄凉头尽白。
孤灯不照返魂人，梧桐夜雨秋萧瑟。

张中丞庙
延秋门上乌啼霜，羯儿晓登天子床。
江头老臣泪暗滴，万乘西去关山长。
公卿相率作降虏，草间拜泣如群羊。
当时不识颜平原，岂复知有张睢阳？
孤城落日百战后，瘦马食尽人裹疮。
男儿竟为忠义死，碧血满地嗟谁藏？
贺兰不斩尚方剑，英雄有恨何时忘。
千年海上见祠庙，古苔丛木秋风荒。
摩挲画壁尘网里，勇气烨烨虬髯张。
巫歌《大招》客酹酒，忠魂或能来故乡。

忆远曲
扬子津头风色起，郎帆一开三百里。
江桥水栅多酒垆，女儿解歌《山鹧鸪》。
武昌西上巴陵道，闻郎处处经过好。
樱桃熟时郎不归，客中谁为缝春衣？
陌头空问琵琶卜，欲归不归在郎足。
郎心重利轻风波，在家日少行路多。
妾今能使乌头白，不能使郎休作客。

登金陵雨花台望大江
大江来从万山中，山势尽与江流东。
钟山如龙独西上，欲破巨浪乘长风。
江山相雄不相让，形胜争夸天下壮。
秦皇空此瘗黄金，佳气葱葱至今王。
我怀郁塞何由开，酒酣走上城南台。
坐觉苍茫万古意，远自荒烟落日之中来。
石头城下涛声怒，武骑千群谁敢渡。
黄旗入洛竟何祥，铁锁横江未为固。
前三国，后六朝，草生宫阙何萧萧。
英雄乘时务割据，几度战血流寒潮。
我生幸逢圣人起南国，祸乱初平事休息。
从今四海永为家，不用长江限南北。

岳王墓
大树无枝向北风，千年遗恨泣英雄。
班师诏已来三殿，射虏书犹说两宫。
每忆上方谁请剑？空嗟高庙自藏弓。
栖霞岭上今回首，不见诸陵白露中。

晚寻吕山人
小艇载琴行，松花落晚晴。
君家最可认，隔树有书声。

秋　柳
欲挽长条已不堪，都门无复旧毵毵。
此时愁杀桓司马，暮雨秋风满汉南。

宫女图
女奴扶醉踏苍苔，明月西园侍宴回。
小犬隔花空吠影，夜深宫禁有谁来？

苏李泣别图
丁零海上节毛稀，几望南鸿近塞飞。
泣尽白头相别泪，少卿留虏子卿归。

田舍夜舂
新妇舂粮睡独迟，夜寒茅屋雨来时。
灯前每嘱儿休哭，明日行人要早炊。

林　鸿

夕　阳
抹野衔山影欲收，光浮鸦背去悠悠。
高城半落催鸣角，远浦初沉促系舟。
几处闺中关绣户，何人江上倚朱楼？
凄凉独有咸阳陌，芳草相连万古愁。

咏　草
闭门春雨后，芳草上阶生。
讵知严霜月，聊复一时荣。

枇杷山鸟
沉香烟暖碧窗纱，绿柳阴分夏日斜。
梦觉只闻铃索响，不知山鸟啄枇杷。

瞿　佑

乌镇酒舍歌
东风吹雨如吹尘，野烟漠漠遮游人。
须臾云破日光吐，绿波蹙作黄金鳞。
落花流水人家近，鸿雁凫鹥飞阵阵。
一双石塔立东西，舟子传言是乌镇。
小桥侧畔有青旗，暂泊兰桡趁午炊。
入馔白鱼初上网，供庖紫笋乍穿篱。
茜裙缟袂搴帘出，巧语殷勤留过客。
玉钗堕鬓不成妆，罗帕薰香半遮额。
自言家本钱塘住，望仙桥东旧城路。
至正末年兵扰攘，凭媒嫁作他家妇。
良人万里去为商，嗜利全无离别肠。
十载不归茅屋底，一身独侍酒垆傍。
相逢既是同乡里，何必嫌疑分彼此。
小槽自酌真珠红，长床共坐毡毹紫。
捧杯纤手露森森，酒味虽浅情自深。
飞梭不折幼舆齿，鸣琴已悟相如心。
晚来独自登舟去，相送出门泪如注。
他时过此莫相忘，好认墙头杨柳树。

清　明
兼旬蹭蹬在京华，又见东风御柳斜。
客里不甘佳节过，借人亭馆看梨花。

高　棅

峤屿春潮
瀛洲见海色，潮来如风雨。
初日照寒涛，春声在孤屿。
飞帆落镜中，望入桃花去。

夏谷云泉
云影荡山翠，泉声乱溪湍。
长林无六月，萝薜生秋寒。

王　恭

经友人故宅
策马孤城下，经过泪盈襟。
开门絓蟏蛸，井灶莓苔深。
念彼泉下人，凄然杳难寻。
萧条故篱菊，识我平生心。
揽辔向前路，徘徊出寒林。
谁知山阳笛，恻怆犹至今。

春　雁
春风一夜到衡阳，楚水燕山万里长。
莫怪春来便归去，江南虽好是他乡。

题张良归山图
抽却朝簪别汉家，赤松相候在烟霞。
如今悟得全身计，不似从前博浪沙。

方孝孺

题　画
落日斜明挂树瓢，下方城郭去人遥。
青山过雨僧初定，门外云封独木桥。

竹
不禁俗物败人意，忽见幽篁眼为明。
记得旧游天上梦，连昌宫外听秋声。

程本立

滇阳病起二首
书签药裹客窗间，一月吟成病里闲。
日日相看好颜色，人情谁得似青山。

天涯病后命如丝，岂复形容似旧时。
有客相辞汴州去，传闻政恐到吾儿。

魏　泽

过侯城里有感
笋舆冲雨过侯城，抚景依然感慨生。
黄鸟向人空百啭，青猿堕泪只三声。
山中自可全高节，天下难居是盛名。
却忆令威千载后，重归华表不胜情。

杨士奇

发淮安
岸蓼疏红水荇青，茨菰花白小如萍。
双鬟短袖惭人见，背立船头自采菱。

刘　绩

送王内敬重戍辽海
别泪不可忍，杯行到手空。
风尘重作客，寒暑易成翁。
曙色连关树，秋声起塞鸿。
天涯见亲友，还与故园同。

李昌祺

归自南阳
去日犹秋暑，归时已冷霜。
江山非故里，人物是他乡。
老态随年出，离愁共路长。
埃尘如见恋，到处扑衣裳。

乡人至夜话
形容不识识乡音，挑尽寒灯到夜深。
故旧凭君休更说，老怀容易便沾襟。

龚　诩

咏汤婆长句寄谈勿庵勉之共发一笑
岁晚江乡雪盈尺，小斋不禁寒气逼。
先生独卧不成眠，两脚浑如水中石。
今宵何幸得温温，伸去缩来随意得。
非关被底别藏春，深藉汤婆有余力。
此婆生来名阿锡，纺织无能有潜德。
缄口何曾说是非，谋身不解求衣食。
寂寂无声伴到明，不作骄痴取怜惜。
君不见此婆有妹名青奴，骨格玲珑如姊默。
不容暑气侵肌肤，亦与先生旧相识。
只因寒暑不同时，弃舍尘中倚空壁。

饥鼠行
灯火乍熄初入更，饥鼠出穴啾啾鸣。
啮书翻盆复倒瓮，使我频惊不成梦。
狸奴徒尔夸衔蝉，但知饱食终夜眠。
痴儿计拙真可笑，布被蒙头学猫叫。

鹭
爱尔翩翩白雪衣，水云深处伴鸥飞。
不应既出风尘表，犹有窥鱼一点机。

于　谦

初　度
碌碌庸庸四十余，因逢初度转踌躇。
腰黄久负金为带，头白惊看雪满梳。
剩喜门庭无贺客，绝胜厨传有悬鱼。
清风一枕南窗卧，闲阅床头几卷书。

孤　云
孤云出岫本无心，顷刻翻成万里阴。
大地苍生被甘泽，成功依旧入山林。

村舍桃花
野水萦纡石径斜，荜门蓬户两三家。
短墙不解遮春意，露出绯桃半树花。

上太行
西风落日草斑斑，云薄秋空鸟独还。
两鬓霜华千里客，马蹄又上太行山。

郭　登

题蒋廷晖小景
我家南山中，柴门别经久。
不知今春来，新添几株柳？
清江闲钓竹，鸥鹭还来否？
对此忽相思，长歌独搔首。

自公安至云南辰沅道中谒山王祠
山王庙在山深处，乌鸦乱啼乌桕树。
神威狰狞怖杀人，朱吻长牙眉倒竖。
红绡抹头袍袖结，手按黄蛇啗其舌。
短碑不题神姓名，芜词漫书唐岁月。
阴风飒飒吹灵旗，夜闻甲马空中嘶。
老巫开门马无迹，但见狐鸣鬼啸鸺鹠啼。
山前居民种禾黍，岁岁求晴复求雨。
神灵不灵谁得知，老巫分明作神语。
往来行人多再拜，炉中无香畏神怪。
唱歌打鼓烧纸钱，苍鹅白羊朝暮赛。
还把残余抛野草，神喜欢欣乌亦饱。
老巫丁宁客无虑，万水千山放心去。

西屯女
西屯女儿年十八，六幅红裙脚不袜。
面上铅粉随手抹，百合山丹满头插。
见客含羞娇不语，走入柴门掩门处。
隔墙却问官何来？阿爷便归官且住。
解鞍系马堂前树，我向厨中泡茶去。

春日游山偶成
林下扶藤杖，溪边整葛巾。
春风莫相妒，不是折花人。

张　弼

假髻曲
东家美人发委地，辛苦朝朝理高髻。
西家美人发及眉，买妆假髻亦峨然。
金钗宝钿围朱翠，眼底何人辨真伪？
夭桃窗下来春风，假髻美人归上公。

渡　江
扬子江头几问津，风波如旧客愁新。
西飞白日忙于我，南去青山冷笑人。
孤枕不胜乡国梦，敝裘犹带帝京尘。
交游落落俱星散，对吟沙鸥一怆神。

绝　句
空濛山色晴还雨，缭绕溪流直又斜。
短杖微吟过桥去，东风满路紫藤花。

沈　周

咏　帘
谁放春云下曲琼，一重薄隔万重情。
珠光荡日春如梦，琐影通风笑有声。
外面令人倍惆怅，里边容眼自分明。
知无缘分难轻入，敢与杨花燕子争？

写怀寄僧
虚壁疏灯一穗红，闲阶随处乱飞虫。
明河有影微云外，清露无声万木中。
泽国苍茫秋水满，居民流落野烟空。
不知谁解抛忧患，独对青山忆赞公。

题　画
绿阴如水逼人清，隔叶黄鹂坐久鸣。
一个树根非八座，白头箕踞有谁争？

陈献章

厓山大忠祠
天王舟楫浮南海，大将旌旗仆北风。
世乱英雄终死国，时来胡虏亦成功。
身为左衽皆刘豫，志复中原有谢公。
人众胜天非一日，西湖云掩岳王宫。

晓　起
自有无情蝶，孤飞不傍花。
白头闻见少，闲动羽虫嗟。

阅马氏均田文
王侯尚爱橐中装，何况田家弟与兄。
孟子未知人世事，独将仁义教齐梁。

吴　宽

新　月
新月如少女，静娟凝晚妆。
亭亭朱楼上，隐隐银汉旁。
桂树未全长，玉兔在何方？
自然多思致，何必满容光？
黄昏延我坐，檐下施胡床。
遂尔成良会，清风复吹裳。
愿言常不负，莫学参与商。

宿丹阳闻笛
烟冷江空孤月明，夜深人静浪初平。
故园才隔二百里，短笛不禁三四声。
树远丹阳临古驿，山围铁瓮望高城。
相逢尽是离家客，只向篷窗说旅情。

庄　昶

忆舍弟
天边闻一雁，杳杳向南徂。
今夜西风冷，他乡小弟孤。
五人千里去，九月一书无。
欲寄千行泪，凭谁达客途。

舟　中
暮霭千家望欲平，风光著处有诗情。
秋灯小榻留孤艇，疏雨寒城打二更。
石自隔河分别界，人将望驿问何程。
同行我亦朝天客，两鬓羞看雪乱明。

程敏政

马嵬八景次韵阎方伯赋
不思初政戮家姬，坐遣胡雏犯洛师。
野鹿已招三镇乱，青螺刚济一身危。
冰销珠翠污新壤，云暗金汤失旧资。
万古持盈堪作戒，开元全盛几多时。

家畜一犬甚驯每出入必随至山斗宗侄希达家戏作
掉尾长随竹轿行，深山穷谷了无惊。
似知驺从都星散，终日栖栖管送迎。

李东阳

白杨行
路经白杨河，河水浅且浑。
居人蔽川下，出没无完裈。
俯首若有得，昂然共腾欢。
停舟问何为，蹙额向我言。
始知沙中蚬，可代盘间飱。
此物能几何，岁荒乃加繁。
吾人未沟壑，生意谅斯存。
仓皇为朝夕，岂不念丘园。
官河种边柳，一株费百钱。
茫茫江淮地，千里惟荒田。
十岁久不雨，摧枯固其然。
况复苦迎送，诛求到心肝。
生当要路冲，鸡狗不得安。
嗟我独何为，听之坐长叹。
微心不盈寸，引此万虑端。
民风古有赋，历历谁能宣。
悲哉《白杨行》，观者幸勿删。

风雨叹
壬辰七月壬子日，大风东来吹海溢。
峥嵘巨浪高比山，水底长鲸作人立。
愁云压地湿不翻，六合惨淡迷乾坤。
阴阳九道错黑白，乌兔不敢东西奔。
里人仓皇神屡变，三十年前未曾见。
东村西舍喧呼遍，牒书走报州与县。
山豗谷汹豺虎嗥，万木尽拔乘波涛。
州沈岛没无所逃，顷刻性命轻鸿毛。
我方停舟在江皋，披衣踞床夜复昼。
忽掩青袍涕沾袖，举头观天恐天漏。
此时忧国况思家，不觉红颜坐雕瘦。
潼关以西兵气多，芦笳吹尘尘满河。
安得一洗空干戈！不然独破杜陵屋，
犹能不废啸与歌。世间万事不得意，
天寒岁暮空磋跎。呜呼奈尔苍生何。

新丰行
长安风土殊不恶，太公但念东归乐。
汉皇真有缩地功，能使新丰为故丰。
人民不异山川同，公不思归乐关中，汉家四海一太公。
俎上之对何匆匆，当时幸不烹若翁。

竞渡谣
湖南人家重端午，大船小船竞官渡。
彩旗花鼓坐两头，齐唱船歌过江去。
丛牙乱桨疾若飞，跳波溅浪湿人衣。
须臾欢声动地起，人人争道得标归。
年年得标好门户，舟人相惊复相妒。
两舟睥睨疾若仇，戕肌碎首不自谋。
严诃力禁不得定，不然相传得瘟病。
家家买得巫在船，船船斗捷巫得钱。
屈原死后成遗事，千古传讹等儿戏。
众人皆乐我独愁，莫遣地下彭咸知。

清明上河图
宋家汴都全盛时，四方玉帛梯航随。
清明上河俗所尚，倾城士女携童儿。
城中万屋翚甍起，百货千商集成蚁。
花棚柳市围春风，雾阁云窗粲朝绮。
芳原细草飞轻尘，驰者若飙行若云。
虹桥影落浪花里，捩舵撇篷俱有神。
笙歌在楼游在野，亦有驱牛种田者。
眼中苦乐各有情，纵使丹青未堪写。
翰林画史张择端，研朱吮墨镂心肝。
细穷毫发夥千万，直与造化争雕镌。
图成进入缉熙殿，御笔题签标卷面。
天津一夜杜鹃啼，倏忽春光几回变。
朔风卷地天雨沙，此图此景复谁家？
家藏私印屡易主，赢得风流后代夸。
姓名不入宣和谱，翰墨流传藉吾祖。
独从忧乐感兴衰，空吊环州一抔土。
丰亨豫大纷彼徒，当时谁进《流民图》。
乾坤頫仰意不极，世事荣枯无代无。

与钱太守诸公游岳麓寺四首席上作
危峰高瞰楚江干，路在羊肠第几盘。
万树松杉双径合，四山风雨一僧寒。
平沙浅草连天远，落日孤城隔水看。
蓟北湘南俱入眼，鹧鸪声里独凭栏。

九日渡江
秋风江口听鸣榔，远客归心正渺茫。
万古乾坤此江水，百年风日几重阳。
烟中树色浮瓜步，城上山形绕建康。
直过真州更东下，夜深灯火宿维扬。

舟中杂韵（十首选一）
民船输官税，官清税始平。
官船载私货，逻吏不知名。

虢国夫人早朝图
扫罢蛾眉上马迟，君王刚及退朝时。
侍臣记得丁宁语：莫遣长生殿里知。

马中锡

织
老蚕上箔桑叶稀，小女手中新茧肥。
数日缲车怪不响，阿姿裙练先登机。

元世祖庙
世祖祠堂带夕曛，碧苔年久暗碑文。
蓟门此日瞻遗像，起辇何人识故坟。
绰楔半存蒙古字，阴廊尚绘伯颜军。
可怜老树无花发，白昼鸮鸣到夜分。

杨一清

山丹题壁
关山逼仄人踪少，风雨苍茫野色昏。
万里一身难独任，百年多事共谁论。
东风四月初生草，落日孤城早闭门。
记取汉兵追寇地，沙场犹有未招魂。

渡江
玉关人老貂裘敝，白雪歌寒铁砚存。
已办轻车随款段，寻幽日日水西村。

杨循吉

钞书
沈疾已在躬，嗜书犹不废。
每闻有奇籍，多方必罗致。
手录畏辛勤，数纸还投弃。
贸人供所好，恒辍衣食费。
往来绕案行，点画劳指视。
成编亦艰难，把玩自珍贵。
家人怪何用，推却从散离。
亦蒙朋友笑，既宦安用是？
自知身有病，不作长久计。
偏好固莫捐，聊尔从吾意。
有子虽二人，未知谁可遗？
我但要披阅，岂复思后世。
逢愚聚必散，贤必能添置。
区区远虑心，何其错为地。
不如供目前，一卷有真味。

祝允明

秋晚由震泽松陵入嘉禾道中作
湖尾横波急，船头转港频。
几家危傍水，一木老存身。
黄菊看如客，青山坐送人。
空舟随处泊，不用择行邻。

秋香便面
晃玉摇银小扇图，五云楼阁女仙居。
行间著过秋香字，知是成都女校书。

唐　寅

过闽宁德宿旅邸馆人悬画菊愀然有感因题
黄花无主为谁容，冷落疏篱曲径中。
尽把金钱买脂粉，一生颜色付西风。

题钓鱼翁画
直插渔竿斜系艇，夜深月上当竿顶。
老渔烂醉唤不醒，满船霜印簑衣影。

题东坡小像
乌台十卷青蝇案，炎海三千白发臣。
人尽不堪公转乐，满头明月脱纱巾。

文徵明

阊门夜泊
阖闾城西暮雨收，西虹桥下水争流。
苍茫野色千山隐，突兀寒烟万堞浮。
灯火旗亭喧夜市，月明歌吹满江楼。
乌啼不复当时境，依旧钟声到客舟。

魏家湾有感
博平县里侍亲时，四十年来两鬓丝。
竹马都非前日梦，枯鱼空负此生悲。
已无父老谈遗事，独有声名系去思。
憔悴平生尘土迹，魏湾流水会能知。

吴隐之画像
千年遗像识真难，重是高风不可刊。
一样广州俱刺史，几人传入画图看？

王守仁

兴龙卫书壁
山城高下见楼台，野戍参差暮角催。
贵竹路从峰顶入，夜郎人自日边来。
莺花夹道惊春老，雉堞连云向晚开。
尺素屡题还屡掷，衡南那有雁飞回？

龙潭夜坐
何处花香入夜清，石林茅屋隔溪声。
幽人月出每孤往，栖鸟山空时一鸣。
草露不辞芒屦湿，松风偏与葛衣轻。
临流欲写《猗兰》意，江北江南无限情。

文殊台夜观佛灯
老夫高卧文殊台，拄杖夜撞青天开。
散落星辰满平野，山僧尽道佛灯来。

李梦阳

相和歌
美人罗带长，风吹不到地。
低头采玉簪，头上玉簪坠。

述　愤
原注：弘治乙丑年四月，坐劾寿宁侯，逮诏狱

明月出东方，徒行反家室。
室人走相讯，问我何由出。
明知非梦寐，欲辩仍自失。
喜极双涕零，转面各衔恤。
垂灯照缃卷，浮埃满朱瑟。
愁言卒未倾，忽复见晨日。

土兵行
豫章城楼饥啄乌，黄狐跳踉追赤狐。
北风北来江怒涌，土兵攫人人叫呼。
城外之民徙城内，尘埃不见章江途。
花裙蛮奴逐妇女，白夺钗鐶换酒沽。
父老向前语蛮奴，慎勿横行王法诛。
华林姚源诸贼徒，金帛子女山不如。
汝能破之惟汝欲，犒赏有酒牛羊猪，大者升官佩绶趋。
蛮奴怒言万里入尔都，尔生我生屠我屠。
劲弓毒矢莫敢何，意气似欲无彭湖。
彭湖翩翩飘白旟，轻舸蔽水陆走车。
黄云卷地春草死，烈火谁分瓦与珠。
寒崖日月岂尽照，大邦鬼魅难久居。
天下有道四夷守，此辈可使亦可虞。
何况土官妻妾俱，美酒大肉吹笙竽。

玄明宫行
今冬有人自京至，向我道说玄明宫。
土木侈丽谁办此，乃令遗臭京城东。
割夺面势创嶻嶪，出入日月开帡幪。
矫托敢与天子竞，立观忍将双阙同。
前矻石柱双蟠龙，飞梁逶迤三彩虹。
宝构合沓殿其后，俨如山岳翔天中。
金银为堂玉布地，千门万户森相通。
光景闪烁倏忽异，云烟鬼怪芃杳蒙。
以东金榜祠更侈，树之松槚双梧桐。
溟池岛屿鰋鲤跃，孔雀翡翠兼罴熊。
那知势极有消歇，前日虎豹今沙虫。
窗扉自开卫不守，人来游玩摇玲珑。
陛隅龙兽折其角，近有盗换香炉铜。
青苔生泥獍面锁，野鸽哺子雕花栊。
忆昔此阉握乾柄，帝推赤心阉罔忠。
威刑霹雳缙绅毒，自尊奴仆侯与公。
变更累朝意叵测，掊克四海真困穷。
长安夺地塞巷陌，心复艳此阉何蒙？
构结拟绝天下巧，搜剔遂尽输倕工。
神厂择木内苑竭，官阬选石西山空。
夷坟伐屋白日黑，挥汗如雨斤成风。
转身唾骂阉得知？退朝督劳何匆匆。
人心嗟怨入骨髓，鬼也孰敢安高崇？
峨碑照耀颂何事，或有送男充道童。
闻言怆恻黯无答，私痛圣祖开疆功。
渠干威福开者谁？法典虽严奈怙终。
锦衣玉食已叨窃，琳宫宝宇将安雄？
何宫无碑镌护敕，来者但看玄明宫。

林良画两角鹰歌
百余年来画禽鸟，后有吕纪前边昭。
二子工似不工意，吮笔决眦分毫毛。
林良写鸟只用墨，开缣半扫风云黑。
水禽陆禽各臻妙，挂出满堂皆动色。
空山古林江怒涛，两鹰突出霜崖高。
整骨刷羽意势动，四壁六月生秋䬞。
一鹰下视睛不转，已知两眼无秋毫。
一鹰掉头复欲下，渐觉振翮风萧萧
匹绡虽惨淡，杀气不可灭。
戴角森森爪拳铁，迥如愁胡眦欲裂。
朔风吹沙秋草黄，安得臂尔骑驷驖。
草间妖鸟尽击死，万里晴空洒毛血。
我闻宋徽宗，亦善貌此鹰。
后来失天子，饿死五国城。
乃知图画小人艺，工意工似皆虚名。
校猎驰骋亦末事，外作禽荒古有经。
今王恭默罢游宴，讲经日御文华殿。
南海西湖驰道荒，猎师虞长皆贫贱。
吕纪白首金炉边，日暮还家无酒钱。
从来上智不贵物，淫巧岂敢陈王前。
良乎良乎，宁使尔画不值钱，
无令后世好画兼好畋。

郑生至自泰山
昨汝登东岳，何峰是绝峰？
有无丈人石？几许大夫松？
海日低波鸟，岩雷起窟龙。
谁言天下小？化外亦王封。

艮岳篇
宋家行殿此山头，千载来人水一丘。
到眼黄蒿元玉砌，伤心锦缆有渔舟。
金缯社稷和戎日，花石君臣弃国秋。
漫倚南云望南土，古今龙战是中州。

晓　莺
睍睆梦中迷，流莺碧树西。
起来红日照，已度别枝啼。

经行塞上（二首选一）
天设居庸百二关，祁连更隔万重山。
不知谁放呼延入，昨夜杨河大战还。

汴中元夕
中山孺子倚新妆，郑女燕姬独擅场。
齐唱宪王春乐府，金梁桥外月如霜。

王廷相

芳　树
芳树不自惜，与藤相萦系。
岁久藤枝蔓，见藤不见树。
巴人竹枝
杨花作雪草连天，郎下荆吴又一年。
江上浣纱郎不见，问郎错问下江船。

边　贡

上王氏妹墓
王郎呼不起，吾妹亦泉台。
白日山头下，悲风树里来。
有亲差可慰，无子更堪哀。
岁岁荒坟土，何人奠一杯？

送都玄敬
驱马别君处，秋阴当暮生。
林柯无静叶，江雁有归声。
绿水阊门道，青山建业城。
未能同理楫，延伫独含情。

谒文山祠
丞相英灵犹未消，绛帷灯火飒寒飙。
乾坤浩荡身难寄，道路间关梦且遥。
花外子规燕市月，水边精卫浙江潮。
祠堂亦有西湖树，不遣南枝向北朝。

十六夜
春城灯火静，华月满天街。
陌上归来晚，香尘有堕钗。

顾　璘

快哉行
东方日出晓衙集，壮士冲关突然入。
背负猛虎手强弩，短镞棱棱血犹湿。
斑文白额委中庭，空闪金眸洒寒泣。
我嘉壮士饮之酒，拔剑刲羊发仍立。
观者如墙方笑呼，杀声落日喧城隅。
众豪复提一虎至，洞胸直贯长蛇殳。
垂头狼藉类黄犬，猛物失势堪嗟吁。
快哉二害同日尽，何啻并殛凶饕徒。
田家儿女开户寝，余惠况及犬与猪。
可怜尔虎何太愚，鸷害自古遭神诛。
尔类好杀终亡躯，胡不早走深岩居？
转易猛性为驺虞，为民献瑞登王都。

庚辰元日
诸侯玉帛会长安，天子南巡下楚关。
共想正元趋紫殿，翻劳边将从金鞍。
沧江饮马波先静，《黄竹》回銮雪未干。
北极巍巍天咫尺，五云长护凤楼寒。

采樵歌效竹枝体之三
侬家兄弟舌翻澜，百丈清潭一泻干。
深山黑夜独归去，肯信侬心铁石般？

徐祯卿

江南乐八首代内作
与郎计水程，三月定到家。
庭中赤芍药，烂漫齐作花。

送士选侍御
壮士乐长征，门前边马鸣。
春风三月柳，吹暗大同城。
芦沟桥下东流水，故人一樽情未已。
胡天飞尽陇头云，惟见居庸暮山紫。
羡君鞍马速流星，予亦孤帆下洞庭。
塞北荆南心万里，佩刀长揖向都亭。

寄华玉
去岁君为蓟门客，燕山雪暗秦云白。
马上相逢脱紫貂，朝回沽酒城南陌。
燕山此日雪雰雰，只见秦云不见君。
高天白雁南飞尽，千里相思那得闻。

月
故园今夜月，迢递向人明。
只自悬清汉，那知隔凤城。
气兼风露发，光逼曙乌惊。
何事江山外，能催白发生？

在武昌作
洞庭叶未下，潇湘秋欲生。
高斋今夜雨，独卧武昌城。
重以桑梓念，凄其江汉情。
不知天外雁，何事乐长征。

济上作
两年为客逢秋节，千里孤舟济水旁。
忽见黄花倍惆怅，故园明日又重阳。

王昭君
辛苦风沙万里鞍，春红微淡黛痕残。
单于犹解怜娇色，亲拂胡尘带笑看。

偶　见
深山曲路见桃花，马上匆匆日欲斜。
可奈玉鞭留不住，又衔春恨到天涯。

严　嵩

出仰山
钟声在山间，客子出山去。
细雨湿春衣，新寒入高树。

晚次宝应湖阻雨忆舍弟
广陵舟里连衾枕，宝应湖边隔雨风。
人世百年谁骨肉？天涯此路复西东。
中宵忆尔心俱折，逆旅无人信莫通。
身迹半生成底事，只余泥雪叹飞鸿。

赠相命颜生
扫榻云林白昼眠，行藏于我固悠然。
元无蔡泽轻肥念，不向唐生更问年。

何景明

观　涨
五月十日雨如射，西山诸溪水皆下。
大陆朝迷牛马群，疾雷夜破蛟龙罅。
洪涛冥冥夕风急，白浪闪闪山水亚。
浮波喷沫来崔巍，巨丘欲没高岸颓。
咫尺莫辨天宇阔，仓卒但忧坤轴摧。
固知一苇不可济，虽有万弩何由回。
农家夜起筑堤障，妇女走观色沮丧。
恶少迎人争渡喧，父老携幼登城望。
门前只讶海势翻，井中暗觉潮声上。
忆昨曾为万里行，洞庭滟滪何渺冥。
鲸吞鳌横那可测，盘涡骇浪谁能平？
只今梦寐时作恶，闻此终夜令心惊。
旋看雨霁势亦止，沙嘴忽落千尺水。
杂花濛濛夏壖静，细草青青夕洲靡。
行人褰裳掇菱荇，稚子垂竿取鲂鲤。
眼前喜愕俱已忘，就中消息谁为此？

岁晏行
旧岁已晏新岁逼，山城飞雪北风烈。
徭夫河边行且哭，沙寒水冰冻伤骨。
长官叫号吏驰突，府帖连催筑河卒。
一年征求不少蠲，贫家卖男富贵田。
白金纵有非地产，一两已值千铜钱。
往时人家有储粟，今岁人家饭不足。
饥鹤翻飞不畏人，老鸦鸣噪日近屋。
生男长成娶比邻，生女落地思嫁人。
官家私家各有务，百岁岂止疗一身？
近闻狐兔亦征及，列网持矰遍山域。
野人知田不知猎，蓬矢桑弓射不得。
吁嗟今昔岂异时？昔时新年歌满城。
明朝亦是新年到，北舍东邻闻哭声。

莫罗燕
罗雀莫罗燕，燕飞在高殿。
殿高且深谁得见。主人垂幕高殿中，
燕来徘徊不敢通。扬花落，燕出啄。
童子张罗逐黄雀，黄雀入罗燕入幕。

五丈原谒武侯墓
风日高原暮，松杉古庙阴。
三分扶汉业，万里出师心。
星落营空在，云横阵已沉。
千秋一瞻眺，《梁甫》为谁吟？

苏子游赤壁图
垂老黄州客，高秋赤壁船。
三分留古迹，两赋到今传。
落日寒江动，青天断岸悬。
画图谁省识？千载尚风烟。

鲥　鱼
五月鲥鱼已至燕，荔枝卢橘未能先。
赐鲜遍及中珰第，荐熟谁开寝庙前？
白日风尘驰驿骑，炎天冰雪护江船。
银鳞细骨堪怜汝，玉箸金盘敢望传？

小景四首（其二）
草阁散晴烟，柴门竹树边。
门前有江水，常过打鱼船。

孙一元

收菊花贮枕
呼童收落英，晨起晞清露。
满囊剩贮秋，寒香散庭户。
夜来梦东篱，枕上得佳句。

至日携榼登道场山
瞥眼风尘岁屡迁，椒盘柏酒自留连。
半生作计闲为上，到处论交山最贤。
好句忽成黄叶寺，小舟漫倚白鸥天。
松声泉语无人会，独坐岩头意已传。

南窗下芭蕉盛开五月潇然有秋意
道人生意山中足，养得芭蕉四五枝。
尽取幽凉供稳睡，还分秋色与新诗。

郑善夫

古　意
谁家玉面女，素足立水傍。
睠言新岁近，作意浣衣裳。

双　雁
双雁为人得，阶前相向鸣。
已辞关塞远，犹带网罗惊。
宦情一片影，客泪五更声。
侧目窥秋隼，风烟异性情。

秋　夜
七月欲尽天气清，残月未上江犹明。
流萤渡水不一点，玄蝉咽秋无数声。
独客尚未送贫贱，四方况是多甲兵。
立罢西风夜无寐，吴歈嫋嫋感人情。

杨　慎

峡东曲
白帝到江陵，一千二百里。
欲试一日程，须待春水起。
布帆一百尺，出自三梭织。
风顺早归来，天际遥相识。

衍古谚
天马龙为友，来自渥洼池。
青丝为之络，黄金为之鞿。
圉人新承命，剪拂下瑶墀。
骑出横门外，茸茸春草时。
东城接南陌，观者咸嗟咨。
弄臣矜迅足，长鞭终日施。
汗血忽憔悴，筋力尽驱驰。
未树边隅绩，徒为冶游疲。
始信杀君马，端是路傍儿。

江陵别内
同泛洞庭波，独上西陵渡。
孤棹溯寒流，天涯岁将暮。
此际话离情，羁心忽自惊。
佳期在何许，别恨转难平。
萧条滇海曲，相思隔寒燠。
蕙风悲摇心，菵露愁沾足。
山高瘴疠多，鸿雁少经过。
故园千万里，夜夜梦烟萝。

宿金沙江
往年曾向嘉陵宿，驿楼东畔阑干曲。
江声彻夜搅离愁，月色中天照幽独。
岂意飘零瘴海头，嘉陵回首转悠悠。
江声月色那堪说，肠断金沙万里楼。

塞垣鹧鸪词
秦时明月玉弓悬，汉塞黄河锦带连。
都护羽书飞瀚海，单于猎火照甘泉。
莺闺燕阁年三五，马邑龙堆路十千。
谁起东山安石卧，为君谈笑靖烽烟。

六月十四日病中感怀
七十馀生已白头，明明律例许归休。
归休已作巴江叟，重到翻为滇海囚。
迁谪本非明主意，网罗巧中细人谋。
故园先陇痴儿女，泉下伤心也泪流。

竹枝词（九首选二）
夔州府城白帝西，家家楼阁层层梯。
冬雪下来不到地，春水生时与树齐。
上峡舟航风浪多，送郎行去为郎歌。
白盐红锦多多载，危石高滩稳稳过。

敖　英

辋川谒王右丞祠
蜀栈青骡不可攀，孤臣无计出秦关。
华清风雨萧萧夜，愁绝江南庾子山。

薛　蕙

雪
北极关山阔，寒冬雨雪来。
雾沉玄菟塞，风绕白龙堆。
胡虏犹深入，征人且未回。
遥思穆天子，《黄竹》有悲哀。

昭王台
燕昭无故国，蓟野有空台。
寂寞黄金气，凄凉沧海隈。
儒生终报主，乱世始怜才。
回首征途上，年年此地来。

皇帝行幸南京歌
燕姬玉袖抱箜篌，马上长随翠辇游。
春来照影秦淮水，爱杀江南云母舟。

黄　佐

南征词之五
柳映金陵暮，花摇玉帐春。
江淮明炮火，阊阖动梁尘。
秘戏征西域，迷楼构北辰。
三千歌舞妓，谁似掌中人。

顿　锐

过贾岛墓
泪尽穷辕得旧京，旋披丛灌拜先生。
桐乡远在今西蜀，梓里遥邻旧北平。
奔走髀消何位业，推敲骨瘦是诗名。
太行秋色桑干水，野老相呼后世情。

落　花
薄晚芳菲尽，崇朝锦幛空。
堕红无一语，应是怨春风。

蜀道难
孤云两角去天咫，三峡双流与鬼邻。
翻覆载舟道相属，不闻一日断人行。

陆　粲

漫述三首（选一）
蔼蔼都城内，甲第开中逵。
赫赫相国门，杂遝贤豪驰。
五更中扉辟，来者肩相差。
良久磬折入，俯仰前致辞。
一言得所欲，喜气生须眉。
谁云行多露？进趋当及时。
儒生不解事，六籍空覃思。
白首著书成，依然卧茅茨。

担夫谣
担夫来，担夫来，尔何为者军当差。
朝廷养军为杀贼，遣作担夫谁爱惜？
自从少小被编差，垂老奔走何曾息。
只今丁壮逃亡尽，数十残兵浑瘦黑。
可怜风雨霜雪时，冻饿龙钟强驱逼。
手抟麦屑淘水餐，头面垢腻悬虮虱。
高山大岭坡百盘，衣破肩穿足无力。
三步回头五步愁，密箐深林多虎迹。
归来息足未下坡，邮亭又报官员过。
朝亦官员过，暮亦官员过。
贵州都来手掌地，焉用官员如许多？
太平不肯恤战士，一旦缓急将奈何！
吁嚱！　一旦缓急将奈何。

长门怨
金屋承恩事已非，玉颜憔悴度春晖。
无因得似宫前柳，时有长条拂御衣。

王　翘

赏火谣并序

金阊门外贼火赤，万室齐绕才顷刻。
城头坐拥肉食人，对火衔杯如赏春。
城中哭声接城外，宰独何心翻痛快。
愤兵独有任公子，夜半巡城泪不止。
缒城跃马出沙河，义师都向湖心死。


谢　榛

宫　词
冻雪满空阶，瑶宫但孤影。
烛下裁吴绫，那知剪刀冷。

苦雨后感怀
苦雨万家愁，宁言客滞留。
蛙鸣池水夕，蝶恋菜花秋。
天地惟孤馆，寒暄一敝裘。
须臾古今事，何必叹蜉蝣。

渡黄河
路出大梁城，关河开晓晴。
日翻龙窟动，风扫雁沙平。
倚剑嗟身事，张帆快旅情。
茫茫不知处，空外棹歌声。

漳河有感
行经百度水，只是一漳河。
不畏奔腾急，其如转折多。
出山通远脉，兼雨作洪波。
偏入曹刘赋，东流邺下过。

过清源故居有感
旧业成暌远，亲朋久失群。
百年生长地，一片往来云。
独立空流水，长吟但落曛。
结茅何日定，西陇事耕耘。

秋日怀弟
生涯怜汝自樵苏，时序惊心尚道途。
别后几年儿女大，望中千里弟兄孤。
秋天落木愁多少，夜雨残灯梦有无。
遥想故园挥涕泪，况闻寒雁下江湖。

送刘将军赴南都
江风吹棹送人寒，一剑横秋只自看。
应过淮阴吊韩信，月明曾照汉家坛。

捣衣曲
秦关昨夜一书归，百战犹随刘武威。
见说平安收涕泪，梧桐树下捣寒衣。

王　问

赠之山
城柝声悲夜未央，江云初散水风凉。
看君已是无家客，犹是逢人说故乡。

顾影自叹
几番梦里脱根尘，觉后翻嫌再有身。
今夜月明还在地，任渠明灭影中人。

皇甫汸

闰七夕
情是经年约，欢逢闰月催。
临妆怜窈窕，欲渡思徘徊。
鸟讶香车转，鸾惊绣阁开。
今宵绛河上，应不厌重来。

寄　忆
江东烽火已难知，乱后那堪更别离。
总有乡书传驿使，开缄不省是何时？

高叔嗣

移树道上
春园就芜秽，杂树生蒙茂。
不知雨露功，长养何多术。
婆娑使人怜，斩伐终余恤。
乘时聊徙植，于以托吾室。
交生两相当，列映直如一。
转令门巷新，遂放鸡豚出。
修修原上风，团团村边日。
纷吾本蹇劣，兼尔抱忧疾。
敢学成都桑，而谋荆州橘？
愿及垂阴成，初志傥此毕。

中秋无月
三五唯今夕，烟霜断昔欢。
埋轮潜泣兔，掩镜暗翔鸾。
风笛金天彻，星楼子夜寒。
客衣素已变，不分向明看。

权店晚行
孤城吹角罢黄昏，归马萧萧向驿门。
衰柳更添霜后色，残流初耗雨余痕。
求田未果青山愿，出守仍衔紫禁恩。
转入乱峰行不进，投身空馆寂无言。

李开先

寓　言
有人曾学隐身术，术犹未得骄其妻。
试问此身见不见？妻笑吾眸无鬼迷。
面面斯觑只咫尺，不隔比邻与藩篱。
有身何故不能见，无乃精灵为变幻？
夫怪其妻语不情，脚蹴手批口相讪。
次问及妾妾佯惊，后瞻未已仍前盼。
诡言夫主有何能，藏身不见只闻声。
夫喜入市便攫物，物主初疑怒渐生。
批蹴更比其妻甚，咤声大骂如雷鸣。
术人高叫任摧残，要见吾身却是难。
予昔居京大拘泥，怕参宰辅与达官。
疏斥累遭犹不悔，跳身重执旧渔竿。

夜宴观戏
扮戏因开宴，坐深夜已阑。
一人分贵贱，数语有悲欢。
剪烛增殊态，停杯更改观。
优旃曾讽谏，获谴叹言官。

张时彻

采葛篇
种葛南山下，春风吹葛长。
二月吹葛绿，八月吹葛黄。
腰镰逝采掇，织作君衣裳。
经以长相忆，纬以思不忘。
出入君箧笥，长得近辉光。
层冰布河水，中野皓凝霜。
吴罗五文采，蜀锦双鸳鸯。
君恩当断绝，叹息摧中肠。
中肠日以摧，葛叶日以衰。
愿留枯根株，化作萱草枝。

夜四时歌·春歌
朝朝听鹊报，日日掩重闱。
莫踏门前草，留踪待郎归。

广陵晓发
征夫逐草露，夜夜月中眠。
雾拥玄猿啸，风吹白雁旋。
有江能绘树，无路不生烟。
旭日秋光淡，芙蓉亦可怜。

金　銮

漂母祠
古渡临祠庙，长淮接市门。
旌旗摇白日，风雨锁黄昏。
贫贱求知己，荣华少故恩。
湖边逢牧竖，犹自说王孙。

除　夕
还忆去年辞白下，却怜今夕在黄州。
空江积雪添双鬓，细雨疏灯共一楼。
世难久拼鱼雁绝，家贫常为稻粱谋。
归来故旧多雕丧，愁对东风感旧游。

银　河
月出影渐没，夜深倍光明
鹊毛看又尽，填到几时平。

吴承恩

对月感秋
人云天上月，中有嫦娥居。
孤栖与谁共？顾兔并蟾蜍。
冰轮不载土，桂树无根株。
纷纷黄金粟，岁岁何由舒？
一闭千万年，玉颜近何如？
相违不咫尺，照我阑干隅。
一杯劝尔酒，为我留须臾。

二郎搜山图歌

李在唯闻画山水，不谓兼能貌神鬼。
笔端变幻真骇人，意态如生状奇诡。
少年都美清源公，指挥部从扬灵风。
星飞电掣各奉命，蒐罗要使山林空。
名鹰搏拏犬腾啮，大剑长刀莹霜雪。
猴老难延欲断魂，狐娘空洒娇啼血。
江翻海搅走六丁，纷纷水怪无留纵。
青锋一下断狂虺，金鏁交缠擒毒龙。
神兵猎妖犹猎兽，探穴捣巢无逸寇。
平生气焰安在哉，牙爪虽存敢驰骤？
我闻古圣开鸿濛，命官绝地天之通。
轩辕铸镜禹铸鼎，四方民物俱昭融。
后来群魔出孔窍，白昼搏人繁聚啸。
终南进士老钟馗，空向宫闱啗虚耗。
民灾翻出衣冠中，不为猿鹤为沙虫。
坐观宋室用五鬼，不见虞廷诛四凶。
野夫有怀多感激，抚事临风三叹息。
胸中磨损斩邪刀，欲起平之恨无力。
救月有矢救日弓，世间岂谓无英雄？
谁能为我致麟凤？长令万年保合清宁功。

沈　炼

哭杨椒山
郎官抗疏最知名，玉简霜毫海内惊。
气作山河今即古，光齐日月死犹生。
忠臣白骨千秋劲，烈妇红颜一旦倾。
万里只看迁客泪，朔风寒雪共吞声。

唐顺之

岳将军墓
国耻犹未雪，身危亦自甘。
九原人不返，万壑气长寒。
岂恨藏弓早，终知借剑难。
吾生非壮士，于此发冲冠。

屺亭遇盗次韵
枕书觉已倦，挺剑忽相求。
惊起游仙梦，虚疑贾客舟。
赍粮十日少，载橐一身浮。
淡泊堪为笑，将何谢尔偷？

欧大任

九江官舍除夕
饯岁浔阳馆，羁怀强笑欢。
烛销深夜酒，菜簇异乡盘。
泪每思亲堕，书频寄弟看。
家人计程远，应已梦长安。

萤　苑
玉辇宵游处，山萤万点飞。
后庭方熠熠，不照锦帆归。

黎民表

燕京书事
朱楼迢递接平沙，叹息深闺有丽华。
青鸟几时随阿母，彩鸾今夜属良家。
桃栽碧海多成实，桂贮长门自落花。
寄语采桑南陌女，莫将颜色向人夸。

闻捷报
铙歌《横吹》遏彤云，天子明堂议战勋。
金帛未应酬死士，麒麟先画霍将军。

张佳胤

峨眉山营作
戎马东防后，寒山落木时。
镝鸣惊雉兔，霜重湿旌旗。
梦里江湖隔，行间鬓发知。
不应询此地，亦唤作峨眉。

宿太华山寺
石床横架万峰西，海上双珠入户低。
自是山中无玉漏，朝霞还有碧鸡啼。

沈明臣

别　母
老母三年病，儿仍千里行。
秋风吹地冷，山月照霜明。
未别泪先下，问归难应声。
厨头有新妇，数可问藜羹。

凯　歌
衔枚夜度五千兵，密领军符号令明。
狭巷短兵相接处，杀人如草不闻声。

李攀龙

懊侬歌
布帆百余幅，阿娜自生风。
江水满如月，那得不愁侬？

录　别
秋风西北来，萧萧动百草。
荡子无室家，悠悠在长道。
红颜能几时，弃捐一何早。
对客发素书，零涕复盈抱。
上言故乡好，下言故人老。

岁杪放歌
终年著书一字无，中岁学道仍狂夫。
劝君高枕且自爱，劝君浊醪且自沽。
何人不说宦游乐，如君弃官亦不恶。
何处不说有炎凉，如君杜门复不妨。
终然疏拙非时调，便是悠悠亦所长。

寄别元美
谁怜伏阙上书还，国士衔冤动帝颜。
杀气始应高碣石，飞霜犹自满燕山。
风尘双泪绨袍尽，湖海扁舟白发闲。
却念十年携手地，不知春色在吴关。

登黄榆马陵诸山是太行绝顶处
千峰郡阁望嵯峨，此日褰帷按塞过。
落木悲风鸿雁下，白云秋色太行多。
山连大陆蟠三晋，水划中原散九河。
回首蓟门高杀气，羽林诸将在横戈。

登华不注山送公瑕
鸿雁高飞木叶丹，逍遥台上一凭阑。
浮云不动孤峰起，落日长临二水寒。
多病故人书未达，中原秋色醉相看。
预愁匹练江南道，极目吴门驻马难。

挽王中丞
司马台前列柏高，风云犹自夹旌旄。
属镂不是君王意，莫作胥山万里涛。

二
幕府高临碣石开，蓟门丹旐重徘徊。
沙场入夜多风雨，人见亲提铁骑来。

和聂仪部明妃曲
天山雪后北风寒，抱得琵琶马上弹。
曲罢不知青海月，徘徊犹作汉宫看。

徐中行

山陵道中风雨
鼎湖晓散千峰雨，黍谷春开万壑冰。
阁道阴森盘树杪，宫墙缭绕隔云层。
东来海色迷玄菟，西望烽烟暗白登。
忽忆高皇歌猛士，大风萧瑟起诸陵。

感　旧
自别燕台白日徂，华阳碣石总荒芜。
独留一片西山月，犹照当年旧酒垆。

梁有誉

秋夜雨中过黎氏山房
瑶琴不复理，空余山水情。
弃置石床上，风来时一鸣。

汉宫词
云帀蓬莱迎玉辇，星连阁道闪朱旗。
仙娥引烛祈年夜，内史催词礼斗时。
赤雁新传三殿曲，青鸾多集万年枝。
蕊宫别有欢娱处，春色人间总未知。

徐　渭

阴风吹火篇呈钱刑部君附书八山
闻公远临江浒，普荐国殇，补化理之不及，超沉沦而使脱。渭敷扬鲜才，欢喜无量。赋得《阴风吹火篇》以献，附书别作四首，兼乞览观，率戏效李贺体，不审少有似否？别奉唐集一部，伏希垂纳。

阴风吹火火欲燃，老枭夜啸白昼眠。
山头月出狐狸去，竹径归来天未曙。
黑松密处秋萤雨，烟里闻声辨乡语。
有身无首知是谁，寒风莫射刀伤处。
关门悬纛稀行李，半是生人半是鬼。
犹道能言似昨时，白日牵人说兵事。
高旛影卧西陵渡，召鬼不至毗卢怒。
大江流水枉隔侬，冯将咒力攀浓雾。
中流灯火密如萤，饥魂未食阴风鸣。
髑髅避月攫残黍，幡底飒然人发竖。
谁言堕地永为厉，宰官功德不可议。

严先生祠
大泽高踪不可寻，古碑祠木自阴阴。
长江万里元无尽，白日千年此一临。
我已醉中巾屡岸，谁能梦里足长禁？
一加帝腹浑闲事，何用傍人说到今。

岳公祠
墓门朱戟碧湖中，湖上桃花相映红。
四海《龙蛇》寒食后，六陵风雨大江东。
英雄几夜乾坤博，忠孝谁家俎豆同？
肠断两宫终朔雪，年年麦饭隔春风。

桃叶渡
书中见桃叶，相忆如不死。
今过桃叶渡，但见一条水。

王元章倒枝梅画
皓态孤芳压俗姿，不堪复写拂云枝。
从来万事嫌高格，莫怪梅花着地垂。

内子亡十年其家以甥在稍还母所服潞州红衫颈汗尚泚余为泣数行下时夜大雨雪
黄金小纽茜衫温，袖摺犹存举案痕。
开匣不知双泪下，满庭积雪一灯昏。

吴国伦

次奢香驿因咏其事
我闻水西奢香氏，奉诏曾谒高皇宫。
承恩一诺九驿通，凿山刊木穿蒙茸。
至今承平二百载，牂牁僰道犹同风。
西溪东流石齿齿，呜咽犹哀奢香死。
中州男儿忍巾帼，何物老妪亦青史。
君不见蜀道之辟五丁神，犍为万卒迷无津。
帐中坐叱山川走，谁道奢香一妇人？

鄱阳湖
欲向匡庐卧白云，宫亭水色尽氤氲。
千山日射蛟龙窟，万里霜寒雁鹜群。
浪涌帆樯天际乱，星临吴楚镜中分。
东南岁晚仍鼙鼓，莫遣孤舟逐客闻。

宗　臣

哭梁公实十首之三
徘徊南斗下，历历少微星。
一夜因风陨，高人遂不醒。
孤云垂惨淡，万象骤沉冥。
莫问西樵桂，千秋空复青。

真州谒文丞相祠
文相祠前枫树丹，真州城外送波澜。
千秋不尽中原泪，此地真成故国看。
一自燕云孤骑入，至今龙气大江寒。
客游莫听寒笳起，白日青天处处残。

过采石怀李白十首之四
夜夜银河倒不流，长虹西挂彩云愁。
醉来江底抱明月，惊落天门万片秋。

王世贞

折杨柳歌
桃花二三月，故爱东风吹。
阿母不嫁女，忘取少年时。

过长平作长平行
世间怪事那有此，四十万人同日死。
白骨高于太行雪，血飞迸作汾流紫。
锐头竖子何足云，汝曹自死平原君。
乌鸦饱宿鬼车哭，至今此地多愁云。
耕农往往夸遗迹，战镞千年土花碧。
即令方朔浇岂散，纵有巫咸招不得。
君不见新安一夜秦人愁，二十万鬼声啾啾。
郭开卖赵赵高出，秦玺忽送东诸侯。

钦䲹行
飞来五色鸟，自名为凤凰。
千秋不一见，见者国祚昌，響以钟鼓坐明堂。
明堂饶梧竹，三日不鸣意何长。
晨不见凤凰，凤凰乃在东门之阴啄腐鼠，啾啾唧唧不得哺。
夕不见凤凰，凤凰乃在西门之阴媚苍鹰，愿尔肉攫分遗腥。
梧桐长苦寒，竹实长空饥。众鸟惊相顾，不知凤凰是钦䲹。

寒食志感示儿辈
六度逢寒食，肝肠寸寸哀。
岂无悬日月，难拟到泉台。
岁每惭新鬼，春从冷旧醅。
儿曹须老大，莫忘介山哀。

登太白楼
昔闻李供奉，长啸独登楼。
此地一垂顾，高名百代留。
白云海色曙，明月天门秋。
欲竟重来者，潺湲济水流。

上谷杂咏
海内兵戈遍，兹方可晏然？
生儿先共虏，与鬼不分年。
马失来时道，雕盘战后天。
城中七万户，箫鼓旧喧阗。

忆　昔
忆昔南巡汉武皇，楼船车马日相望。
轻裘鄠杜张公子，挟瑟邯郸吕氏倡。
秋尽旌旗营细柳，夜深烽火猎长杨。
孤臣亦有遗弓泪，不见当时折槛郎。

登　岱
尚忆秦松帝跸留，至今风雨未全收。
天门倒写银河水，日观翻悬碧海流。
欲转千盘迷积气，谁从九点辨齐州。
人间处处襄城辙，矫首苍茫迥自愁。

哭敬美弟
尚书阡陌紫云屯，新奉君王表墓门。
莫较生前供养日，九泉先得侍晨昏。

题弈棋图
松下两仙人，棋声日敲击。
不愁清景移，愁他杀机发。

送妻弟魏生还里
阿姊扶床泣，诸甥绕膝啼。
平安只两字，莫惜过江题。

西城宫词
新传牌子赐昭容，第一仙班雨露浓。
袋里相公书疏在，莫教香汗湿泥封。

题复甫墨牡丹
百种沉香亭畔枝，锦嫣红翠午风迟。
那期虢国夫人到，淡扫春山八字眉。

戚继光

过文登营
冉冉双幡渡海涯，晓烟低护野人家。
谁将春色来残堞，独有天风送短笳。
水落尚存秦代石，潮来不见汉时槎。
遥知百国微茫外，未敢忘危负岁华。

盘山绝顶
霜角一声草木哀，云头对起石门开。
朔风虏酒不成醉，落叶归鸦无数来。
但使玄戈销杀气，未妨白发老边才。
勒名峰上吾谁与？故李将军舞剑台。

王稚登

平望夜泊
雨多杨梅烂，青筐满山市。
儿女当夕飧，嫣然口唇紫。

杂　言
冻云寒树晓模糊，水上楼台似画图。
红袖谁家乘小艇，卷帘看雪过鸳湖。

重经孟河
旧游会见筑城时，城下家家种柳枝。
试看柳枯心半蠧，争教人老鬓无丝？

陈　第

官路傍
槐柳官路旁，华屋如栉比。
鸟革及翚飞，丹青光照地。
悬额俱生祠，各有丰碑记。
就碑读其词，叹息羡且异。
德政不一书，岂数汉循吏？
父老笑而言，官府自营置。

屠　隆

出　塞
强兵一夜度飞狐，大雪连营照鹿卢。
明月五原容射猎，长城万里不防胡。
单于塞外输龙马，天子宫中出虎符。
独有流黄机上泪，西风吹不到征夫。

江南谣
日落晚天碧，潮来江水浑。
渔灯枫叶下，不觉到柴门。

沈一贯

观选淑女
长安女儿巧伺人，手持纨扇窥芳尘。
姊妹相私择佳丽，无过愿得金吾婿。
如何天阙觅好逑，翻成凌乱奔榛丘。
吏符登门如索仇，斧柱破壁怒不休。
父母长跪兄嫂哭，愿奉千金从吏赎。
纷纷宝马与香车，道旁洒泪成长渠。
人间天上隔星汉，天上岂是神仙居。
吁嗟天上岂是神仙居。

若耶溪独往
编竹为船任所之，高低白石上滩迟。
水波不待春生后，山色偏多雪霁时。
到处溪边怜谢客，谁家村里问西施？
小桥野店人争席，缥缈松烟入午炊。

赵南星

子夜歌
美人著新裙，细步不闻声。
风来感芭蕉，綷縩使郎惊。

长蛇歌饮邹南皋作
洞庭长蛇一夜枯，千人万鬼惊欢呼。
岭表流人归满涂，今君奉诏来上都。
忆昔投荒向万里，闻君母老复无子。
君不识我我爱君，常恐一旦含冤死。
天摧地折白日堕，命寄群虎欲谁恃？
鱼龙送君置我前，落日开筵面秋水。
平生结交尽贤豪，昨见吴赵今见尔。
君亦先曾知我名，狱中得自艾先生。
公等衮衮皆大用，海内何愁更不平。
长跪进君黄金杯，悲风飒飒从天来。
欲饮不饮何为哉？不见尔乡刘侍御，
白骨今为蝼蚁胾。

汤显祖

阳谷店
独来阳谷店，绕屋是青山。
似有江南色，萧萧檐树间。

天台县书所见
池暖风丝着柳芽，懒妆宜面出山家。
春光一夜无人见，十字街头卖杏花。

高座寺为方侍讲筑茔台四绝 有引
家女种落教坊，年年踏青雨花台上，望而悲之曰：“我祖翰林君也，双梅树为记，因地入梅都尉家而酹绝。”予为植其墓，春秋祠之。教坊人先已为李道父郎中放其籍，嫁商人矣。

碧血谁裁双树栽，为茔相近雨花台。
心知不是琵琶女，寒食年年挂纸来。

天竺中秋
江楼无烛露凄清，风动琅玕笑语明。
一夜桂花何处落，月中空有轴帘声。

甲申见递北驿寺诗多为故刘侍御台发愤者附题其后
江陵罢事刘郎出，冠盖悲伤并一时。
为问辽阳严谴日，几人曾作送行诗。

陈继儒

月下登金山
江平秋万里，山静月三更。
仿佛寒烟外，瓜州有雁声。

山　中
空山无伴木无枝，鸟雀啾啾虎豹饥。
独荷长镵衣短后，五更风雪葬要离。

袁宗道

过旧叶城有感是时两弟已行五六日矣三弟留题荒亭
昔年飞舃处，此日倍酸辛。
白骨三家市，青磷一水滨。
异乡均苦乐，兄弟各风尘。
凄断惠连句，荒亭墨瀋新。

食鱼笋
竹笋真如土，江鱼不论钱。
百年容我饱，万事让人先。
交态归方识，冰心老自坚。
雨窗倚绿树，宜醉更宜眠。

徐　熥

甲午汶上除夕
旅馆逢除夕，空怀故国情。
荒村三户寂，土屋一灯明。
腊逐鸡声去，春随马足生。
客中非守岁，自是梦难成。

邮亭残花
征途微雨动春寒，片片飞花马上残。
试问亭前来往客，几人花在故园看。

清明有感
人间春色太无情，不管音容隔死生。
满地梨花坟上雨，一番零落又清明。

秋夜即事
秋宵残雨上窗纱，一点流萤照暮花。
觅得轻罗穿竹径，已随风叶过邻家。

程嘉燧

富阳桐庐道中早春即目柬吴中朋旧
暮倚城楼江日曛，晓过山县市烟分。
回峰冻雨皆成雪，出雾危峦半是云。
沙际年光催鸟啭，冰间寒溜动鸥群。
吴江越峤千余里，春赏何由早寄闻？

山居秋怀
凉风四起秋云急，门巷萧森鸟雀飞。
黄叶年年惊岁晚，沧江日日待人归。
经时茅屋淹行李，一系扁舟换客衣。
回首昔曾悲故国，于今临眺意多违。

过长蘅画柳叹别
当时相送向京华，同见秋杨起叹嗟。
君自客回侬又客，漫天春恨似杨花。

瓜洲渡头风雪欲回南岸不得
平分南北是江流，南岸相期北岸留。
惟有寒风吹向北，为君留客醉瓜洲。

袁宏道

横塘渡
横塘渡，临水步。
郎西来，妾东去。
妾非倡家人，红楼大姓妇。
吹花误唾郎，感郎千金顾。
妾家住虹桥，朱门十字路。
认取辛夷花，莫过杨梅树。

妾薄命
落花去故条，尚有根可依。
妇人失夫心，含情欲告谁。
灯光不到明，宠极心还变。
只此双蛾眉，供得几回盼。
看多自成故，未必真衰老。
辟彼数开花，不若初生草。
织发为君衣，君看不如纸。
割腹为君餐，君咽不如水。
旧人百宛顺，不若新人骂。
死若可回君，待君以长夜。

听朱生说水浒传
少年工谐谑，颇溺《滑稽传》。
后来读《水浒》，文字亦奇变。
六经非至文，马迁失组练。
一雨快西风，听君酣舌战。

初至西湖
山上清波水上尘，钱时花月宋时春。
看官不识杭州语，只道相逢有北人。

过黄粱祠（其二）
不脱阴区苦耐何，仙官尘侣不争多。
人间惟有李长吉，解与神仙作挽歌。

经下邳
诸儒坑尽一身余，始觉秦家网目疏。
枉把六经灰火底，桥边犹有未烧书。

袁中道

邺城道中
只作词场看，何人不可传。
霸图无永岁，文字有长年。
甄女蒲陈怨，何郎粉唱玄。
至今台上瓦，和墨尚生妍。

入都迎伯修榇得诗十首效白
痛死慰生泪暗垂，一身多病不堪支。
断肠客路三千里，极目羁魂十二时。
江上雪来云片黑，河洲风重雁行迟。
榱崩栋折萧条甚，路上行人也自悲。

读子瞻集书呈中郎
登朝便与祸相粘，尘世功名到底甜？
直到海南天尽处，桄榔树下忆陶潜。

晚　溪
鸡阑村市喧，棹动晓星灭。
怪得夜衾寒，推篷霜似雪。

李　贽

哭怀林
年在桑榆身大同，吾今哭子非龙钟。
交情生死天来大，丝竹安能写此中？

老病始苏
名山大壑登临遍，独此垣中未入门。
病间始知身在系，几回白日几黄昏。

谢肇淛

送练中丞遗裔归家 有引
自金川门之变，练公子宁以御史大夫抗阙下，阖门荼毒，独有侍媵抱匝岁子匿民间得免。展转入闽，为人佣保。六世孙绮者，为新宁陈孝廉掌书记。万历戊戌，孝廉计偕入浙，有江右生同舟。先一夕，生梦练公持刺谒己，心异之。比入孝廉船，见书记侍侧，雅皙不群。指问姓名，答曰：“姓练。”生心动，叩之曰：“得非吾里练中丞后乎？”绮不应，而涕泪满面。生益疑骇，穷诘之，具得其状，亟以百金为赠。孝廉不受，遣绮，绮不肯行，曰：“以死殉国，人臣之恒，且九族赤矣，归将何为？”生益贤之。归家，具白当事者，以币来聘，授以衣巾，俾奉公祠官，为置田庐百亩。一时闻者莫不叹息泣下，以为天道有知云。

燕山日黑黄尘起，金川门外鼓声死。
长乐宫为瓦砾场，殿廷流血成海水。
御史大夫练子宁，手持三尺干雷霆。
覆巢自分无完卵，一门百口归冥冥。
事去人亡三百载，芦荻萧萧余故垒。
长陵松楸已十围，孤臣遗骨今安在？
钓龙台下水可楫，新宁城东山巀嶭。
灌园谁能识法章，佣肆犹堪藏李燮。
一日天回地转时，千金购出练家儿。
若敖之鬼终不馁，行路闻之皆歔欷。
我登钟陵山，遥闻石头城。
宁为孝孺死，不作陈瑛生。
为君慷慨终一曲，悲风飒飒江波绿。

秋　怨
明月怜团扇，西风怯绮罗。
低垂云母帐，不忍见银河。

鼓山采茶曲
雨前初出半岩香，十万人家未敢尝。
一自尚方停进贡，年年先纳县官堂。

钟　惺

秋海棠
墙壁固吾分，烟霜亦是恩。
光轻偏到蒂，命薄幸余根。
笑泣谁能喻，荣衰不敢论。
年年秋色下，幽独自相存。

三月三日雨中登雨花台
去年当上巳，记集寇家亭。
今昔分隐霁，悲欢异醉醒。
可怜三月草，未了六朝青。
花作残春雨，春归不肯停。

九日携侄昭夏登雨花台
节物登高雨未成，闭门聊复爱其名。
客边难见重阳好，郭外刚传此日晴。
子侄渐亲知老至，江山无故觉情生。
悲秋欲问秋何处，丝肉丛中一雁声。

秣陵桃叶歌
女儿十五未知羞，市上门前作伴游。
今日相邀佯不出，郎家昨送玉搔头。

李流芳

清渊逢乡人南还
君整南归棹，予随北上船。
他乡一相见，故里色依然。
只觉还家好，都忘失意怜。
平安仗传语，早晚下江天。

西湖有长年小许每以小舠载予往来湖中临行乞画戏题
常在西湖烟水边，爱呼小艇破湖天。
今朝画出西泠路，乞与长年作酒钱。

无　题
风入溪流月在桥，低回难负此良宵。
楼头梦醒江声发，唤起开门看夜潮。

王象春

书项王庙壁
三章既沛秦川雨，入关又纵阿房炬，汉王真龙项王虎。
玉玦三提王不语，鼎上杯羹弃翁姥，项王真龙汉王鼠。
垓下美人泣楚歌，定陶美人泣楚舞，真龙亦鼠虎亦鼠。

顾大章

被逮道经故人里门
槛车尘逐使车辕，一路知交尽掩门。
犹喜多情今夜月，斜窥树隙照离尊。

谭元春

登清凉台
台与夕阳平，同来为晚晴。
隔江山欲动，半壑树无声。
艇子遥归浦，庵僧近掩荆。
烟岚处处合，残兴尚能清。

姊妹词
姊欲养鹦哥，问妹妹不许。
笑姊一何痴，鹦哥能言语。

舟　闻
杨柳不遮明月愁，尽将江色与轻舟。
远钟渡水如将湿，来到耳边天已秋。

秋尽逢刘同人
不知君亦至江城，江甚凉时寒未成。
城里逢君郊外语，共将闲思待霜生。

李应升

书驿亭壁方寿州诗后
君怜幼子呱呱泣，我为高堂步步思。
最是临风凄切处，壁间俱是断肠诗。

邹县道中口占
身名到此悲张俭，时世于今笑孔融。
却怪登车揽辔者，为予洒泪问苍穹。

薄少君

哭夫诗（选一首）
水次鳞居接苇萧，鱼喧米哄晚来潮。
河梁日暮行人少，犹望君归过板桥。

王彦泓

空　屋
秋屋凝尘暗簟纹，冷风萧瑟动灵裙。
床头剩药求医卖，箧底遗香任婢分。
痛定更思贫妇叹，才荒犹缺奠妻文。
凄凉欲就魂筵醉，把酒相呼泪雨棼。

无名氏

吴下人诗
仆夫不识路，踟蹰道傍久。
寒风吹衣襟，落日看马首。

陈子龙

小车行
小车班班黄尘晚，夫为推，妇为挽。
出门茫然何所之？青青者榆疗吾饥。
愿得乐土共哺糜。风吹黄蒿，
望见垣堵，中有主人当饲汝。
叩门无人室无釜，踯躅空巷泪如雨。

明妃篇
绝代良家十五余，掖庭待诏上椒除。
三春花落收金钥，五夜灯微望玉舆。
竟宁年中宾北国，诏选才人归绝域。
胡儿已失燕支山，汉家何惜倾城色。
明妃慷慨自请行，一代红颜一掷轻。
薄命不曾陪凤辇，娇姿还欲擅龙城。
诏赐临行建章宴，顾影徘徊光汉殿。
单于亲御六萌车，侍女犹遮九华扇。
一曲琵琶马上悲，紫台青海日凄其。
当年应悔轻相弃，深愧君王杀画师。

除夕有怀亡女
渺渺非人境，何年见汝归？
常时当令节，犹自整新衣。
小像幽兰侧，孤坟暮鸟飞。
艳阳芳草发，何处托春晖？

秋夕沈雨偕燕又让木集杨姬馆中是夜姬自言愁病殊甚而余三人者皆有微病不能饮也（二首选一）
一夜凄风到绮疏，孤灯滟滟帐还虚。
冷蛩啼雨停声后，寒蕊浮香见影初。
有药未能仙弄玉，无情何得病相如。
人间愁绪知多少，偏入秋来遣示余。

钱塘东望有感
清溪东下大江回，立马层崖极望哀。
晓日四明霞气重，春潮三浙浪云开。
禹陵风雨思王会，越国山川出霸才。
依旧谢公携伎处，红泉碧树待人来。

秋日杂感
行吟坐啸独悲秋，海雾江云引暮愁。
不信有天常似醉，最怜无地可埋忧。
荒荒葵井多新鬼，寂寂瓜田识故侯。
见说五湖供饮马，沧浪何处着渔舟。

会葬夏瑗公（二首选一）
二十年来金石期，谊兼师友独追随。
冠裳北阙同游日，风雨西窗起舞时。
志在《春秋》真不爽，行成忠孝更何疑？
自伤旧约惭婴杵，未敢题君堕泪碑。

途　中（二首选一）
屈指淮上书，故人应已觏。
那知百种愁，都在缄书后。

夜　意
忘却博山炉，残灯动幽梦。
起探绣罗裳，香气温青凤。

督　亢
燕南赵北起秋风，乱后斜阳没故宫。
此地舆图原不小，能藏匕首入关中。

夏完淳

细林夜哭
细林山上夜乌啼，细林山下秋草齐。
有客扁舟不系缆，乘风直下松江西。
却忆当年细林客，孟公四海文章伯。
昔日曾来访白云，落叶满山寻不得。
始知孟公湖海人，荒台古月水粼粼。
相逢对哭天下事，酒酣睥睨意气亲。
去岁平陵鼓声死，与公同渡吴江水。
今年梦断九峰云，旌旗犹映暮山紫。
潇洒秦庭泪已挥，仿佛聊城矢更飞。
黄鹄欲举六翮折，茫茫四海将安归。
天地跼蹐日月促，气如长虹葬鱼腹。
肠断当年国士恩，剪纸招魂为公哭。
烈皇乘云御六龙，攀髯控驭先文忠。
君臣地下会相见，泪洒阊阖生悲风。
我欲归来振羽翼，谁知一举入罗弋。
家世堪怜赵氏孤，到今竟作田横客。
呜呼！抚膺一声江云开，身在罗网且莫哀。
公乎，公乎！为我筑室傍夜台，霜寒月苦行当来。

宝带桥
宝带桥边泊，狂歌问酒家。
吴江天入水，震泽晚生霞。
细缆迎风急，轻帆带雨斜。
苍茫不可接，何处拂灵槎？

春兴八首同钱大作（选一首）
上苑东风试早莺，故宫依旧百花明。
江帆入镜移瓜步，胡马如云走石城。
金鼓平陵怜翟义，旌旗沧海葬田横。
伤心中夜看牛斗，醉把吴钩万里行。

寄荆隐女兄
书剑天涯转自亲，孤帆漂泊迥伤神。
自怜愁立寒塘路，独恨行吟泽畔身。
黄土十年悲故友，青山八月痛孤臣。
当年结客同心者，满眼悠悠行路人。

绝　句
扁舟明月两峰间，千顷芦花人未还。
缥缈苍茫不可接，白云空翠洞庭山。