金元诗选

邓绍基 编选


人民文学出版社，2022




金诗

宇文虚中二首

春日
北洹春事休嗟晚，三月尚寒花信风。遥忆东吴此时节，满江鸭绿弄残红。
中秋觅酒
今夜家家月，临筵照绮楼。那知孤馆客，独抱故乡愁。感激时难遇，讴吟意未休。应分千斛酒，来洗百年忧。

吴激二首

晚春言怀寄燕中知旧
闲云泄泄日晖晖，林斧溪舂响翠微。天气乍晴花满树，人家久住燕双飞。邻村社后容借酒，客舍新来未绽衣。遥忆东郊亭畔柳，归时相见亦依依。
题宗之家初序潇湘图
江南春水碧于酒，客子往来船是家。忽见画图疑是梦，而今鞍马老风沙。

张斛一首

南京遇马丈朝美
浮云久与故山违，茅栋如存尚可依。行路相逢初似梦，旧游重到复疑非。沧江万里悲南渡，白发几人能北归。二十年前河上月，尊前还共惜清辉。

高士谈二首

村行
墟落依林莽，茅庐出短墙。儿童避车马，父老馈壶浆。半湿田新雨，犹青枣未霜。逢人问丰歉，一一叹声长。
庚戌元日
旧日屠苏饮最先，而今追想尚依然。故人对酒且千里，春色惊心又一年。习俗天涯同爆竹，风光塞外只寒烟。残年无复功名望，志在苏君二顷田。

蔡松年二首

小饮邢岩夫家，因次其韵
东风初渡野梅黄，醉我东山云雾窗。只今相逢暮春月，夜床风雨翻寒江。人生离合几春事，霜雪行侵青鬓双。大梁一官且归去，酒肠云梦谷千缸。
渡混同江
十年八唤清江渡，江水江花笑我劳。老境归心质孤月，倦游陈迹付惊涛。两都络绎波神肃，六合清明斗极高。湖海小臣尸厚禄，梦寻烟雨一渔舠。

祝简二首

青奴
名实于人不可诬，马牛我亦受人呼。世间物化多难晓，谁为此君为此奴？
夏雨
电掣雷轰雨覆盆，晚来枕簟颇宜人。小沟一夜水三尺，便有蛙声喧四邻。

刘著二首

出榆关
羽檄中原满，萍流四海间。少时过桂岭，壮岁出榆关。奇祸心如折，羁愁鬓已斑。楚累千万亿，知有几人还。
闻雁
千里寒云卷朔风，当轩月午雁书空。烦君为报江南客，憔悴辽东更向东。

施宜生一首

社日（二首选一）
浊涧回湍激，青烟弄晚晖。缘随春酒熟，分与故山违。社鼓喧林莽，孤城隐翠微。山花羞未发，燕子喜先归。

朱自牧一首

晋宁感兴
莫将官况说葭芦，一味萧条称鄙夫。老圃不禁蔬代肉，樵丁还喜炕连厨。儿音半已渐秦晋，乡信无因接鲁洙。三见秋风落庭树，年年归意负莼鲈。
 

蔡珪四首

霫川道中
扇底无残暑，西风日夕佳。云山藏客路，烟树记人家。小渡一声橹，断霞千点鸦。诗成鞍马上，不觉在天涯。
闾山
西风绝境抚孤松，千里川原四望通。但怪林梢看鸟背，不知身到碧云中。
医巫闾
幽州北镇高且雄，倚天万仞蟠天东。祖龙力驱不肯去，至今鞭血馀殷红。崩崖岸谷森云树，萧寺门横入山路。谁道营丘笔有神，只得峰峦两三处。我方万里来天涯，坡陀缭绕昏风沙。直教眼界增明秀，好在岚光日夕佳。封龙山边生处乐，此山之间亦不恶。他年南北两生涯，不妨世有扬州鹤。
秋日和张温仲韵（二首选一）
琴里忘忧尽日弹，百忧俱息夜初阑。青灯把卷逢真味，绿酒倾尊破薄寒。月色半留梧影上，露华应到菊花团。在家须信贫犹好，梦想人间行路难。

刘瞻一首

无极道中
银河淡淡泻秋光，缺月梢梢挂晚凉。马上西风吹梦断，隔林烟火路苍茫。

刘汲二首

题西岩（二首选一）
卜筑西岩最可人，青山为屋水为邻。身将隐矣文何用，人不知之味更真。自古交游少同志，到头声利不关身。清泉便当如渑酒，浇尽胸中累劫尘。
到家
三载尘劳虑，翻然尽一除。园林未摇落，庭菊正扶疏。绕屋看新树，开箱检旧书。依然故山色，潇洒入吾庐。

边元鼎二首

自叹
终日忘言一炷香，散华时复绕绳床。久贫自沃三彭炽，一醉齐休六贼狂。道士生涯孤似鹤，衲僧门户冷如霜。自知衰病耽杯酒，拟及温柔老是乡。
暮钟
落日行人断，深秋暝雨残。一声烟树外，千里暮山寒。倦鸟方知止，哀猿冷未安。萧萧风叶下，时有野僧还。

王寂三首

思归
擢贾之发罪莫数，君恩犹许牧边州。梦寻蓟北山深处，身在淮西天尽头。袖手不应书咄咄，乞骸端欲榜休休。求田问舍真良策，卧地还胜百尺楼。
元夕感怀
一生能见几元夕，况是东西南北人。残梦关河鳌禁月，旧游灯火马行春。岁华投老送多感，节物对愁争一新。自笑区区成底事，天涯流落泪沾巾。
题古节（四首选一）
尊者老不枯，魁然挺高节。求心已无心，断臂犹立雪。

郝俣一首

听雪轩
扶疏窗外竹，岁暮亦可爱。萧散轩中人，高节凛相对。清寒入梦境，风雨号万籁。觉来闻雪落，淅沥珠玑碎。饥肠出佳句，亹亹入三昧。华堂沸丝竹，此乐付儿辈。

任询一首

浙江亭观潮
海门东向沧溟阔，潮来怒卷千寻雪。浙江亭下击飞霆，蛟蜃争驰奋髯鬣。巨鹿之战百万集，呼声响震坤轴立。昆阳夜出雨悬河，剑戟奔冲溃寻邑。吴侬稚时学弄潮，形色沮懦心胆豪。青旗出没波涛里，一掷性命轻鸿毛。须臾风送潮头急，乱山稠叠伤心碧。西兴浦口又斜晖，相望会稽云半赤。诗家谁有坡仙笔，称与江山作勍敌。援毫三叫句不成，但觉云涛满胸臆。

冯子翼一首

赠张寿卿
美如冠玉张公子，知是留侯几世孙。老境流离少欢趣，天涯邂逅对清樽。貂裘聊作西州客，物化终同北海鲲。十日相从又言别，关山明月正销魂。

高有邻一首

马嵬
事去君王不奈何，荒坟三尺马嵬坡。归来枉为香囊泣，不道生灵泪更多。

刘迎三首

秋郊马上（二首选一）
故垄松楸暗，空城草棘荒。数峰横鸟道，一径绕羊肠。桑叶露仍沃，稻花风已香。儿时十年梦，怀旧一悲凉。
城南庵
故乡归思白云边，瓶钵东来想浩然。桑下久无三宿恋，室中今许一灯传。梦惊城郭风尘窟，兴寄湖山雪月船。老矣重游恐难得，平生四海与弥天。
题吴彦高诗集后
片云踪迹任飘然，南北东西共一天。万里山川悲故国，十年风雪老穷边。名高冀北无全马，诗到西江别是禅。颇忆米家书画否，梦魂应逐过江船。

党怀英二首

夏日道出天封寺
叠涧重冈掩复开，鸟啼人寂路萦回。微凉暂逐行云过，细雨俄从远树来。世事自嗟吾老矣，山僧那识兴悠哉。婆娑十亩溪边栎，借汝清阴感不材。
晓云次子端韵
滦溪经雨浪生花，晓碧翻光漾晓霞。川上风烟无定态，尽供新意与诗家。

王庭筠三首

狱中见燕
笑我迂疏触祸机，嗟君底事入圜扉。落花吹湿东风雨，何处茅檐不可飞。
秋郊
瘦马踏晴沙，微风度陇斜。西风八九月，疏树两三家。寒草留归犊，夕阳送去鸦。邻村有新酒，篱畔看黄花。
示赵彦和
四柳危亭坐晚阴，殷勤鸡黍故人心。儿孙满眼田园乐，花木成荫岁月深。十亩苍烟秋放鹤，一帘凉月夜横琴。家山活计良如此，归兴秋风已不禁。

萧贡一首

寄答张维中
北辕千里赴陪都，日觉还家计愈疏。人事浮云千变化，宦途平地几崎岖。青山有约长回首，白发无情忽满梳。赖有同年老兄弟，相思时寄数行书。

刘昂一首

赠张秦娥（二首选一）
远山句好画难成，柳眼才多总是情。今日衰颜人不识，依炉空听煮茶声。

王磵一首

谢竹堂先生见过
学稼古寺侧，结庐高柳阴。音书故交绝，岁月杜门深。新雪添衰鬓，寒灰死壮心。西州贤别驾，连日肯相寻。

周昂三首

晚望
烟抹平林水退沙，碧山西畔夕阳家。无人解得诗人意，只有云边数点鸦。
得家书
穷愁非昔境，白发有深根。泪破孤城郡，书来万里村。雁声寒日夜，秋色老乾坤。为问游方子，何时慰倚门。
读柳诗
功名翕忽负初心，行和骚人泽畔吟。开卷未终还复掩，世间无此最悲音。

赵沨二首

晚宿山寺
松门明月佛前灯，庵在孤云最上层。犬吠一山秋意静，敲门时有夜归僧。
中秋
秋气平分月正明，蕊珠宫阙对蓬瀛。已驱急雨消残暑，不遣微云点太清。帘外清风飘桂子，夜深凉露滴金茎。圣朝不奏霓裳曲，四海歌讴即乐声。

师拓二首

浩歌行送济夫之秦行视田园
霜敛野草白，气肃天宇清。开尊酌远客，饯此秦关行。秦关杳杳愁西顾，千里苍茫但烟树。子今行辔按秋风，想见秦关雄胜处。河流汹汹昆仑来，莲峰秀拔青云开。终南南走络巴蜀，五陵北望令人哀。我本渭城客，浪迹来东征。穷齐历宋嗟何营，尚气慕侠游梁城。信陵白骨委黄土，夷门谁复知侯生。抚剑一长啸，作歌谁为听？青天白日空冥冥。不能乘桴入沧海，拂衣且欲归汧泾。落拓高阳归未得，送子西归空怆情。
和王逸宾繁台诗
凭望怜台迥，长吟苦思荒。行云春郭暗，高鸟暮天苍。草色伤心极，松风洒面凉。故园兵革外，殊觉路途长。

赵秉文三首

春游（四首选一）
无数飞花送小舟，蜻蜓款立钓丝头。一溪春水关何事，皱作风前万叠愁。
中秋金河感怀
中秋今夜月，辽水一尊同。雁影不复北，马蹄犹向东。山川新战血，宇宙旧飘蓬。扰扰馀生事，愁来醉眼中。
寄王学士
寄语雪溪王处士，年来多病复何如。浮云世态纷纷变，秋草人情日日疏。李白一杯人影月，郑虔三绝画诗书。情知不得文章力，乞与黄华作隐居。

杨云翼一首

蔡村道中
水连深竹竹连沙，村落萧萧已暮鸦。行尽画图三十里，青山影里见人家。

史肃二首

偶书
东风数点梨花雪，吹我伤春万里心。知有高亭堪眺远，惜无佳客共登临。晴云入户团倾盖，飞鸟随人作好音。寒食清明少天色，孤居未要酒杯深。
春雪
丰年不救两河饥，腊尽才看小雪飞。谩说春来膏泽好，其如垄上麦苗稀。空花只解惊愁眼，湿絮宁堪补败衣。颇笑西台瘖御史，日斜骑马踏泥归。

庞铸一首

洛阳怀古
草树萧条故苑荒，山川惨淡客魂伤。玉光照夜新开冢，剑气沉沙古战场。金谷更谁夸富丽，铜驼无处问兴亡。一尊且对春风饮，万事从来穀与臧。

赵元一首

修城去
修城去，劳复劳，途中哀叹声嗷嗷。几年备外敌，筑城恐不高。城高虑未固，城外重三壕。一锹复一杵，沥尽民脂膏。脂膏尽，犹不辞，本期有难牢护之。一朝敌至任椎击，外无强援中不支。倾城十万户，屠灭无移时。敌兵出境已逾月，风吹未干城下血。百死之馀能几人，鞭背驰行补城缺。修城去，相对泣，一身赴役家无食。城根运土到城头，补城残缺终何益。君不见得一李勣贤长城，莫道世间无李勣。

完颜璹一首

书龙德宫八景亭
刻桷朱楹堕绀纱，裙腰草色趁阶斜。谁知剥落亭中石，曾听宣和玉树花。

郝居中一首

题五丈原武侯庙
筹笔无功事可哀，长星飞堕蜀山摧。三分岂是平生志，十倍宁论盖世才。坏壁丹青仍白羽，断碑文字只苍苔。夜深老木风声恶，尚想褒斜万马来。

王若虚二首

再至故园述怀五绝（五首选一）
日日天涯恨不归，归来老泪更沾衣。伤心何啻辽东鹤，不独人非物亦非。
王内翰子端诗：“近来陡觉无佳思，纵有诗成似乐天。”其小乐天甚矣，漫赋三诗，为白傅解嘲（三首选一）
妙理宜人入肺肝，麻姑搔背岂胜鞭。世间笔墨成何事，此老胸中自一天。

李俊民一首

阳城怀旧（二首选一）
路梗伤时事，春归感物华。风波千万丈，烟火两三家。树杪失巢燕，墙根无主花。当年人不见，何处是生涯。

李纯甫一首

赠高仲常
借问高书记：南征又北征，从军元自乐，游子若为情？笔下三千牍，胸中百万兵。伤弓良小怯，弹铗竟何成？惨淡风尘际，悲凉鼓角声。别家四十日，并塞两三程。斗绝牛皮岭，荒寒燕赐城。吟边白鸟没，醉里暮云横。感慨悲王粲，颠狂笑祢衡。虎贲多将种，底用两书生？

刘从益一首

泛舟回澜亭座中作
昔年醉回澜，犹恨身属官。今年邂逅来，身与亭俱闲。洗心亭下水，照眼亭西山。溪山如故人，喜我复来还。有酒浇我胸，有花怡我颜。韝鹰乍脱臂，但觉天地宽。山阴忽回船，夜阑情未阑。

麻九畴二首

秋雨小霁湖阳道中
一雨初晴菊瘁花，朝来啼杀报晴鸦。地邻异域空怀古，人对残秋更忆家。十月红炉是明日，往年新火醉流霞。匆匆又上湖阳道，何处还堪驻客槎。
堂谿城南感寓
断岸崩崖带草长，茂林高垲晚生凉。田头经水成驹卧，云色因风变狗苍。战地尚馀唐垒栅，故城曾入楚封疆。牛童趁日贪扪虱，那解兴亡事可伤。

宋九嘉一首

途中书事（三首选一）
老稚扶携访熟乡，驿尘满路殣相望。终朝拾穗不盈把，只有流民如麦芒。

雷渊一首

洛阳同裕之、钦叔赋
日上烟花一片红，崧邙西峙洛川东。才闻候骑传青盖，又见牵羊出绛宫。事去关河不横草，秋耿陵寝但飞蓬。书生不奈兴亡恨，斗酒聊浇磈磊胸。

王宾一首

卫真道中
毳袍落托又西征，陌上东风小雪晴。草色换回原燎黑，冰澌消入水痕清。年华荏苒心情减，边事仓皇梦寐惊。早晚涡南传吉语，一犁烟雨趁春耕。

王元粹二首

西山避乱（三首选一）
青青道边麦，知是谁家田。山田固已薄，榛石复相连。旁有破茅屋，日入不见烟。借问旧居者，闻乱已西迁。平生苦沦薄，对此增慨然。甲兵暗宇宙，谁能安一廛？愁忧无从诉，仰面视苍天。伐木南涧底，双鹿过我前。
还鄂城旧居
南风兵尘远，病客返旧居。入门顾四壁，书籍亦无馀。数口共嗷嗷，日事将何如。屋破未暇葺，草满须当锄。昔去季冬末，今来孟夏初。深愧资用绝，时时烦里闾。

李天翼一首

还家（三首选一）
牡丹树下影堂前，几醉春风谷雨天。二十六年浑一梦，堂空树老我华颠。

辛愿三首

过嵩山
催老年光衮衮来，好怀知欲向谁开。箕山颍水春风里，呼取巢由共一杯！
乱后还（三首选一）
兵戈为客苦思乡，春暮还乡却自伤。典籍散亡山阁冷，松筠憔悴野园荒。莺衔晚色啼深树，燕掠春阴入短墙。邻里也知归自远，竞将言语慰凄凉。
乱后
兵去人归日，花开雪霁天。川原荒宿草，墟落动新烟。困鼠鸣虚壁，饥鸟啄废田。似闻人语乱，县吏已催钱。

杨弘道二首

甘罗庙
峻坂欲尽长坡迎，后山未断前山横。甘罗庙下四山合，太始鬼物成天城。道傍一峰立突兀，瘦木上下攒飞甍。此郎片纸附迁史，勋业不足烦题评。尚怜稚齿据高位，因使细人轻晚成。山间一笑为绝倒，多少竖子谈功名。
赠吕鹏翼
燕市重来日，东风雨鬓皤。行穿鞍马过，意厌客尘多。青眼常相见，朱门不重过。如君古漆井，澄湛已无波。

元好问十一首

过晋阳故城书事
惠远祠前晋溪水，翠叶银花清见底。水上西山如卧屏，郁郁苍苍三百里。中原北门形势雄，想见城阙云烟中。望川亭上阅古今，但有麦浪摇春风。君不见系舟山头龙角秃，白塔一摧城覆没。薛王出降民不降，屋瓦乱飞如箭镞。汾流决入大夏门，府治移着唐明村。只从巨屏失光采，河洛几度风烟昏。东阙苍龙西玉虎，金雀觚稜上云雨。不论民居与官府，仙佛所庐馀百所。鬼役天财千万古，争教一炬成焦土。至今父老哭向天，死恨河南往来苦。南人鬼巫好禨祥，万夫畚锸开连冈。官街十字改丁字，钉破并州渠亦亡。几时却到承平了，重看官家筑晋阳。
山中寒食
小雨斑斑浥曙烟，平林簇簇点晴川。清明寒食连三月，颍水嵩山又一年。乐事渐随花共减，归心长与雁相先。平生最有登临兴，百感中来只慨然。
论诗三十首（三十首选二）
其四
一语天然万古新，豪华落尽见真淳。南窗白日羲皇上，未害渊明是晋人。
其五
纵横诗笔见高情，何物能浇块磊平。老阮不狂谁会得，出门一笑大江横。
岐阳三首（三首选一）
百二关河草不横，十年戎马暗秦京。岐阳西望无来信，陇水东流闻哭声。野蔓有情萦战骨，残阳何意照空城。从谁细向苍苍问，争遣蚩尤作五兵？
壬辰十二月车驾东狩后即事（五首选一）
惨淡龙蛇日斗争，干戈直欲尽生灵。高原水出山河改，战地风来草木腥。精卫有冤填瀚海，包胥无泪哭秦庭。并州豪杰今谁在，莫拟分军下井陉。
癸巳五月三日北渡（三首选一）
白骨纵横似乱麻，几年桑梓变龙沙。只知河朔生灵尽，破屋疏烟却数家。
外家南寺
郁郁秋梧动晚烟，一庭风露觉秋偏。眼中高岸移深谷，愁里残阳更乱蝉。去国衣冠有今日，外家梨栗记当年。白头来往人间遍，依旧僧窗借榻眠。
过应州
平野风埃接戍楼，边城三月似穷秋。人家土屋才容膝，驿路旃车不断头。随俗未甘尝马湩，敌寒直欲御羊裘。十年紫禁烟花绕，此日云山是应州。
人日有怀愚斋张兄纬文
书来聊得慰怀思，清镜平明见白髭。明月高楼燕市酒，梅花人日草堂诗。风光流转何多态，儿女青红又一时。涧底孤松二千尺，殷勤留看岁寒枝。
同儿辈赋未开海棠
枝间新绿一重重，小蕾深藏数点红。爱惜芳心莫轻吐，且教桃李闹春风。

陈赓一首

送李长源（五首选一）
月下孤鸿枕上鸡，高城今日又分携。九秋云气崤陵底，万里河声砥柱西。饮罢关山秋寂寂，诗成风雨暮凄凄。千金善保并州器，要放昆仑入马蹄。

李汾二首

雪中过虎牢
萧萧行李戛弓刀，踏雪行人过虎牢。广武山川哀阮籍，黄河襟带控成皋。身经戎马心逾壮，天入风霜气更豪。横槊赋诗男子事，征西谁为谢诸曹？
汴梁杂诗（四首选一）
楼外风尘隔紫垣，楼头客子动归魂。飘萧蓬鬓惊秋色，狼藉麻衣涴酒痕。天堑波光摇落日，太行山色照中原。谁知沧海横流意，独倚牛车哭孝孙。

麻革二首

寄杜仲梁
塞上愁多云易阴，故人虽在雁无音。交情念子黄金重，世故稽人白发深。芳草春风千里梦，青灯夜雨两乡心。岱宗入眼东南秀，怅望云山泪满襟。
浩浩
浩浩春风里，悠悠倦客情。天寒花寂寞，冰泮水纵横。念远心将折，闻兵梦亦惊。江山憔悴久，倚杖叹馀生。

李献甫一首

九龙池春望
五年外地看清明，袖手低回过客亭。谢絮楚萍无定着，春光如我更飘零。

段克己一首

癸卯中秋之夕，与诸君会饮山中，感时怀旧，情见乎辞
少年著意作中秋，手卷珠帘上玉钩。明月欲上海波阔，瑞光万丈东南浮。楼高一望八千里，翠色一点认瀛洲。桂华徘徊初泛滟，冷溢杯盘河汉流。一时宾客尽豪逸，拥鼻不作商声讴。无何陵谷忽迁变，杀气黯惨缠九州。生民冤血流未尽，白骨堆积如山丘。比来几见中秋月，悲风鬼哭声啾啾。遗黎纵复脱刀几，忧思离散谁与鸠？回思少年事，刺促生百忧。良辰不可再，樽酒空相对。明月恨更多，故使浮云碍。照见古人多少愁，懒与今人照兴废。今人古人俱可怜，百年忽忽如流川。三军鞍马闲未得，镜中不觉摧朱颜。我欲排云叫阊阖，再拜玉皇香案前。不求羽化为飞仙，不愿双持将相权；愿天早赐太平福，年来人月长团圆。

段成己一首

送冯资深归西山
人间蛮触日干戈，暮四朝三都几何。归去莫忧瓶粟罄，西山雨足蕨薇多。




元诗

耶律楚材二首

过阴山和人韵
阴山千里横东西，秋声浩浩鸣秋溪。猿猱鸿鹄不能过，天兵百万驰霜蹄。万顷松风落松子，郁郁苍苍映流水。天丁何事夸神威，天台罗浮移到此。云霞掩翳山重重，峰峦突兀何雄雄。古来天险阻西域，人烟不与中原通。细路萦纡斜复直，山角摩天不盈尺。溪风萧萧溪水寒，花落空山人影寂。四十八桥横雁行，胜游奇观直非常。临高俯视千万仞，令人凛凛生恐惶。百里镜湖山顶上，旦暮云烟浮气象。山南山北多幽绝，几派飞泉练千丈。大河西注波无穷，千溪万壑皆会同。君成绮语壮奇诞，造物缩手神无功。山高四更才吐月，八月山峰半埋雪。遥思山外屯边兵，西风冷彻征衣铁。
过济源登裴公亭用闲闲老人韵（十二首选一）
山接晴霄水浸空，山光滟滟水溶溶。风回一镜揉蓝浅，雨过千峰泼黛浓。

徐世隆一首

挽文丞相
大元不杀文丞相，君义臣忠两得之。义似汉皇封齿日，忠如蜀将斫颜时。乾坤日月华夷见，岭海风霜草木知。只恐史官编不尽，老夫和泪写新诗。

许衡二首

别友人
良朋不易得，此去复谁群？别酒无劳劝，浓愁已自醺。间关花外鸟，冷淡日边云。莫唱《阳关》彻，离声忍更闻。
宿卓水（二首选一）
寒釭挑尽火重生，竹有清声月自明。一夜客窗眠不稳，却听山犬吠柴荆。

刘秉忠一首

清明后一日过怀来
居庸春色限燕台，山杏凝寒花未开。驿马萧萧云日晚，一川风雨过怀来。

郝经二首

宿黄陂县南
茅屋欹斜竹径荒，稻畦残水入方塘。营屯未定斜阳下，雁点秋烟不着行。
甲子秋怀
江馆无家久似家，西风院落老天涯。黄缠薯蓣犹多叶，绿拥芙蓉尚未花。纱幕坠尘归晚燕，窞池生草窟秋蛙。枯肠欲断谁濡沫，击柝声中夜煮茶。

王恽二首

过沙沟店
高柳长途送客吟，暗惊时序变鸣禽。清风破暑连三日，好雨依时抵万金。远岭抱枝围野色，行云随马弄轻阴。摇鞭喜入肥城界，桑柘阴浓麦浪深。
白峰岭
仪曹苦厌为山囚，雾障烟屏看未休。行过白峰三十里，桐庐江上重回头。

方回四首

雨夜雪意
汹涌风如战，萧骚雨欲残。遥峰应有雪，半夜不胜寒。吾道孤灯在，人寰几枕安。何当眩银海，清晓倚楼看。
春半久雨走笔（二首选一）
万事心空口亦箝，如何感事气犹炎。落花满砚慵磨墨，乳燕归梁急卷帘。诗句亡希敲月贾，郡符深愧钓滩严。千愁万恨都消处，笑指邻楼一酒帘。
舟行青溪道中入歙（三首选一）
夜寒如觉有猿吟，积翠重苍万壑深。下水轻舟弦脱箭，盘山细路线穿针。
过湖口望庐山
江行初见雪中梅，梅雨霏微棹始回。莫道无人肯相送，庐山犹自过湖来。

郭昂二首

寄张九万户
三楚人惊挠击频，两淮形势壮分屯。秋风鼓角悲蛇阵，落日旌旗拥戟门。谈麈夜摇山月白，剑光晴照海涛浑。与谁共挽银河水，一洗中原战血痕。
开州卜居
旋买耕牛卖宝刀，草庐新结近东皋。贫无官府心常乐，闲为交亲菜自薅。卧虎城危斜日映，洪洋山浅白云高。蹇驴不怕傍人笑，时剩黄鸡醉浊醪。

张弘范二首

襄阳答王仲思
昼夜干戈备不虞，等闲诗酒兴全疏。承君西属三词至，愧我东回一字无。麾下雄兵山有虎，目中穷寇釜奔鱼。秋风咫尺襄阳了，好约扁舟泛五湖。
过江
磨剑剑石石鼎裂，饮马长江江水竭。我军百万战袍红，尽是江南儿女血。

姚燧二首

清明日陪诗僧登落星寺
扺掌女娲前功捐，炼石力尽还霣天。怒飞十有八万里，掷陷彭蠡三重渊。藏山于泽信所力，愚公欲移重万肩。州民讹谓恒山路，漫向麟史求何年。安知自分牛斗躔，天穴上当匡庐巅。银河一决不复塞，至今飞流挂长川。我来正逢槐火节，舣矶蹔系东吴船。相携诗僧上佛阁，箕踞对酒谈其然。渠闻舌挢若自失，子辨乃出邹衍前。何书太古何所得，为言乌有先生传。
赏花
出门京国事无涯，虚掷东风五物华。却谢病归催不起，故园今见碧桃花。

卢挚三首

寄博士萧徵君维斗
秦中幽胜地，乃在终南山。盘石负磊磊，清泉散潺潺。侃侃古君子，亹亹泉石间。图史纷座隅，衡门昼长关。种菊餐落英，袭芳佩秋兰。道腴德充符，怡然有馀欢。鸣鹤时一来，似爱孤云闲。孤云不能飞，鸣鹤遂空还，戢戢桃李艳，郁郁松柏寒。羲和驶春晖，岁晏霜露繁。感物有深儆，怀哉邈难攀。
游茅山（五首选二）
涧边瑶草洞中花，细水流春带碧沙。昨夜山中酒初熟，道人不暇读南华。
竹杪飞亭枕石泉，松坛香雾散茶烟。鸟声记得夜来雨，鹿梦惊回别有天。

元淮二首

春闺
杏花零落燕泥香，闲立东风看夕阳。倒把凤翘搔鬓影，一双蝴蝶过东墙。
西风（五首选一）
西风一夜过长郊，吹透孤松野鹤巢。荷减翠时黫雨盖，柳添黄处脱枯梢。不烦红袖挥纨扇，赖有新诗作故交。水镜池边秋富贵，芙蓉十顷尽开苞。

戴表元三首

同陈养晦兵后过邑
搜山马退馀春草，避世人归起夏蚕。破屋烟沙飞飒飒，遗民须鬓雪毵毵。青山几处杨梅坞，白酒谁家榉柳潭。休学丁仙返辽左，聊同庾老赋江南。
苕溪
六月苕溪路，人言似若邪。渔罾挂棕树，酒舫出荷花。碧水千塍共，青山一道斜。人间无限事，不厌是桑麻。
感旧歌者
牡丹红紫艳春天，檀板朱丝锦色笺。头白江南一尊酒，无人知是李龟年。

仇远二首

凤凰山故宫
渐无南渡旧衣冠，尚有西湖风雨寒。凤鸟不来山寂寂，鸱夷何在海漫漫。荒陵樵采官犹禁，故苑烟花客自看。惟恨馀杭门外柳，长年不了送征鞍。
卜居白龟池上
一琴一鹤小生涯，陋巷深居几岁华。为爱西湖来卜隐，却怜东野又移家。荒城雨滑难骑马，小市天明已卖花。阿母抱孙闲指点，疏林尽处是栖霞。

白珽二首

馀杭四月
四月馀杭道，一晴生意繁。朱樱青豆酒，绿草白鹅村。水满船头滑，风轻袖影翻。几家蚕事动，寂寂昼门关。
净慈禅寺
奎额昭回龙屈盘，入门已觉厌尘寰。何当白发三千丈，来寄清风五百间。帝子釜摇金潋滟，家人卦剔翠孱颜。西湖日日船如织，半在南屏第一山。

萧国宝二首

晚兴
翻尽残书已落晖，樵歌引我出柴扉。江横露气吞渔艇，风挟秋声动羽衣。沙草荒凉黄犊卧，渚花萧瑟白鸥飞。断云数片无拘束，满目青山入翠微。
冬夜
虚室寒侵骨，疏梅月影床。三更孤雁泪，悲怨不成行。

刘因八首

登镇州隆兴寺阁
太行鳞甲摇晴空，层楼一夕蟠白虹。天光物色惊改观，少微今在青云中。初疑平地立梯磴，清风西北天门通。又疑三山浮海至，载我欲去扶桑东。雯华宝树忽当眼，拍肩爱此金仙翁。金仙一梦一千载，腾掷变化天无功。万象绕口恣喷吐，坐令四海皆盲聋。千池万沼尽明月，长天一碧无遗踪。我生玄感非象识，此眼此臂将安庸。海岳神光埋禹鼎，人间诡态何由穷。金天月窟尔乡国，玉毫万丈须弥峰。一杯径欲呼与语，为我返驾随西风。堂堂全赵思一豁，江山落落吾心胸。中原左界此重镇，形势仿佛馀兵冲。歌舞遗台土花碧，旗帜西山霜叶红。乾坤割裂万万古，乌鸢蝼蚁为谁雄。滹水悠悠自东注，落日渺渺明孤鸿。
明妃曲
初闻丹青写明眸，明妃私喜六宫羞。再闻北使选绝色，六宫无虑明妃愁。妾身只有愁可必，万里今从汉宫出。悔不别君未识时，免使君心怜玉质。君心有忧在远方，但恨妾身是女郎。飞鸿不解琵琶语，只带离愁归故乡。故乡休嗟妾薄命，此身虽死君恩重。来时无数后宫花，明日飘零成底用。宫花无用妾如何，传去哀弦幽思多。君王要听新声谱，为谱高皇《猛士歌》。
经古城
我行常山尾，高城下吾前。按辔览形势，依依见全燕。易水开前襟，飞狐连右肩。遥想豪杰场，抚己增慨然。薪人过我傍，一笑如相怜。指城前问余，考古今几年。沉思未及答，行歌入苍烟。
渡白沟
蓟门霜落水天愁，匹马冲寒渡白沟。燕赵山河分上镇，辽金风物异中州。黄云古戍孤城晚，落日西风一雁秋。四海知名半凋落，天涯孤剑独谁投？
遂城道中
铁城秋色接西垣，远客还乡易断魂。霸业可怜燕太子，战楼谁吊汉公孙。冷烟衰草千家冢，流水斜阳一点村。慰眼四风犹有物，太行依旧压中原。
夏日饮山亭
借住郊园旧有缘，绿阴清昼静中便。空钩意钓鱼亦乐，高枕卧游山自前。露引松香来酒盏，雨催花气润吟笺。人来每问农桑事，考证床头种树篇。
观梅有感
东风吹落战尘沙，梦想西湖处士家。只恐江南春意减，此心元不为梅花。
书事（五首选一）
卧榻而今又属谁？江南回首见旌旗。路人遥指降王道，好似周家七岁儿。

程钜夫二首

早行图
万山回合路纡萦，独策羸骖款款行。却忆麻源三谷里，画桥携酒听溪声。
送尹生归江西
江汉秋深雁过稀，悠悠归思梦先知。输君去往无多事，顾我留行待几时。野岸晓光千棹急，一湖寒影数峰欹。拍肩试问洪崖说，傥有黄花觅一枝。

吴澄二首

送富州尹刘秉彝如京
六载心如一，今朝船欲东。我来期数数，公去忽匆匆。别意万里外，交情片语中。自怜栖病鹤，不得逐长风。
采石渡
流波万斛忠臣泪，遗迹千年采石矶。南北于今失天限，江山如昨怆人非。新潮寂寞阴风怒，旧冢荒凉落月辉。一去不来虞雍国，当时渡马更秋肥。

胡炳文一首

拜岳鄂王墓
有公无此日，再拜泪交颐。大义君臣重，孤忠天地知。鸩毛何太毒，龙渡只如斯。坟畔休留桧，行人欲斧之。

方夔一首

田家杂兴（二首选一）
樵路通村暗蒺藜，数椽茅蕝护疏篱。阴阴清樾风生树，拍拍苍鹅水满陂。记日旋锄烧地栗，上时新卖落车丝。晚晴惭愧逢端午，醉卧黄昏自不知。

熊鉌一首

泊舟夜望
树色连云色，春归物更妍。落红飘近岸，新绿涨平川。野鹳窥渔笱，沙鸥避客船。斜阳江上立，搔首意茫然。

赵孟頫七首

岳鄂王墓
鄂王墓上草离离，秋日荒凉石兽危。南渡君臣轻社稷，中原父老望旌旗。英雄已死嗟何及，天下中分遂不支。莫向西湖歌此曲，水光山色不胜悲。
见章得一诗因次其韵（二首选一）
水色清涟日色黄，梨花淡白柳花香。即看时节催人事，更觉春愁恼客肠。无酒难供陶令饮，从人皆笑郦生狂。城南风暖游人少，自在晴丝百尺长。
纪旧游
二月江南莺乱飞，百花满树柳依依。落红无数迷歌扇，嫩绿多情妒舞衣。金鸭焚香川上暝，画船挝鼓月中归。如今寂寞东风里，把酒无言对夕晖。
初至都下即事
海上春深柳色浓，蓬莱宫阙五云中。半生落魄江湖上，今日钧天一梦同。
尽日车尘马足间，偶来临水照愁颜。故乡兄弟应相忆，同看溪南柳外山。
题所画梅竹赠石民瞻（二首选一）
故人赠我江南句，飞尽梅花我未归。欲寄相思无别语，一枝寒玉淡春晖。
早春
溪上春无赖，清晨坐水亭。草芽随意绿，柳眼向人青。初日收浓雾，微波乱小星。谁歌采蘋曲？愁绝不堪听。

马臻二首

谩成
暖催花雨湿行尘，脉脉凭轩欲损神。闲忆少年如昨日，只疑乐事是前身。黄鹂紫燕春仍好，剩水残山物自新。可惜白鸥波洗荡，扁舟老却钓鱼人。
和仇仁近岁暮见寄韵
瑶琴三叠此心间，目送飞鸿信手弹。千里故人行自远，一声白雪和应难。贺公岁晚称狂客，郑老才高只冷官。且向吟边了身世，西山暮雨卷帘看。

曹伯启一首

夜雨
老屋淙淙榻屡移，披衣起坐候晨鸡。四檐急溜三江泻，一道寒声万弩齐。飞雪过窗闻宝鉴，震雷鼓物揭征鼙。平明点检人间事，流水溶溶涨小溪。

鲜于枢二首

湖上曲
湖边荡桨谁家女，绿惨红颜问无语。低回忍泪并人船，贪得缠头强歌舞。玉壶美酒不消忧，鱼腹熊蹯弃如土。阳台梦短匆匆去，鸳锁生寒愁日暮。安得义士掷千金，遂令桑濮歌行露。
题屏
廨舍如僧舍，官曹如马曹。头巾终日岸，手板或时操。

冯子振二首

登金山
双塔嵯峨耸碧空，烂银堆里紫金峰。江流吴楚三千里，山压蓬莱第一宫。云外楼台迷鸟雀，水边钟鼓振蛟龙。问僧何处风涛险，郭璞坟前浪打篷。
塔灯
擎天一柱碍云低，破暗功同日月齐。半夜火龙蟠地轴，八方星象下天梯。光摇滟滪沿珠蚌，影落沧溟照水犀。文焰逼人高万丈，倒提铁笔向空题。

陈孚三首

葛岭行
葛岭相君之故居，昔年甲第临通衢。钱横花间甃作径，锦铺泉底疏为渠。后庭三千倾城姝，歌舞绝世冰肌肤。麒麟银裳龙绡裾，佩以文螺木难珠。相君出拥万虎士，各操阘戟左右趋。剑履上殿帝赐座，驼蹄七宝分御厨。望尘拜者颂元老，伊尹周公所不如。岂知一旦事瓦裂，银铛铁锁载以驴。我偶过此访废址，狐兔纵横草焦枯。琨台瑶砌不复见，已有野人来种蔬。却怪当时凿隧道，挟诈出入潜如狙。大臣一身佩天下，板墙复壁何谬欤。山童从我一壶酒，回首落日悲欷歔。摩挲仆碑共踞坐，尚是御赐凌烟图。
潇湘八景·江天暮雪
长空卷玉花，汀洲白浩浩。雁影不复见，千崖暮如晓。渔翁寒欲归，不记巴陵道。坐睡船自流，云深一蓑小。
鄂渚晚眺
黄鹤楼前木叶黄，白云飞尽雁茫茫。橹声摇月归巫峡，灯影随潮过汉阳。庾令有尘污简册，祢生无土盖文章。阑干只有当年柳，留与行人记武昌。

尹廷高二首

卢沟晓月
阑干滉漾晨霜薄，马度石桥人未觉。滔滔流水去无声，月轮正挂天西角。千村万落荒鸡鸣，大车小车相间行。停鞭立尽杨柳影，孤鸿灭没青山横。
登净江寺松风阁
岿然杰阁倚松岗，纵使无风也自凉。四面阑干金碧界，万家城郭水云乡。清江叠嶂迷空阔，白鸟苍烟堕渺茫。风景不殊君记否，吴山顶上看钱塘。

黄庚二首

渔隐为周仲明赋
一笠戴春雨，扁舟寄此情。世间尘网密，江上钓丝轻。不羡鱼虾利，惟寻鸥鹭盟。狂奴台下水，犹作汉时清。
林霁山架阁同宿山中
秋风山馆客，移席近汀前。共话忽深夜，相看非少年。斗垂天末树，鳞出雨馀天。亦有茅檐下，饭牛人未眠。

蒲道源一首

初至京城寓居言怀
道途奔走四千馀，憔悴京城僦屋居。晓逐时英登馆阁，夜因羁梦到乡闾。将衰敢望功名显，临用应惭学术疏。落日孤云天一角，眼穿谁为附来书？

宋无五首

李翰林墓
嗜酒傲明时，何因贺监知。承恩金马诏，失意玉环词。名与三闾并，身将四皓期。匡山有书读，应亦叹归迟。
一骑紫鲸去，空掩谢山茔。落月今谁吊，长庚夜自明。乾坤沉秀气，江水带哀声。天上多官府，文章不可轻。
铜陵五松山中
樵声闻远林，流水隔云深。茅屋在何处，桃花无路寻。身黄松上鼠，头白竹间禽。应有仙家住，避秦来至今。
老将
杀气消磨暗铁衣，夜看太白剑无辉。旧时麾下谁相问，半去封侯半不归。
西湖
故都日日望回銮，锦绣湖山醉里看。恋着销金锅子暖，龙沙忘了两宫寒。

陈深二首

江上
放迹清江上，悲歌惜岁穷。孰能回白日，我欲问苍穹。天地遗民老，山河霸业空。清愁无着处，卷入酒杯中。
小园即事
淡黄杨柳着烟轻，细草茸茸衬屐行。行到水边心会处，夕阳一树杏花明。

袁易二首

秋夜怀友
平生故旧谁知我，潦倒襟期子略同。纵酒只判千日醉，读书少忍十年穷。岁华晼晚欺霜鬓，物色凄凉入井桐。未用相看叹摇落，古来江汉有秋风。
首夏村居杂兴（二首选一）
穿径幽篁破嫩苔，绕池涨绿泼新醅。黧黄梢蝶惊还起，翠碧窥鱼去复来。

何中二首

春郊（二首选一）
试数乱离年，伤情更惘然。牛羊荒草树，天地老风烟。白骨苍苔外，山花野水边。幽禽未栖宿，来往自翩翩。
南居寺
闭户未从容，出门谁适从。聊随碧溪转，忽与白鸥逢。小雨十数点，淡烟三四峰。峰峰看不足，山寺已鸣钟。

袁桷三首

赠张玉田
将军金甲明如日，勒马桥边清警跸。淮堧彻卫羽书沉，置酒行宫功第一。弹冠熊轼填高门，英英玉照称闻孙。百年文物意未尽，玉田公子尤超群。紫箫吹残江水立，野雉惊尘暗原隰。夜攀雪柳踏河冰，竟上燕台论得失。大夫未遇空远游，秋风淅沥销征裘。翩然骑鹤归海上，一笑相问夸绸缪。两曜奔飞互朝夕，璇府森芒蠡莫测。要须画纸为君听，落笔雌黄期破的。壶中白日常高悬，道逢落笔呼酬眠。清歌停云意惨淡，倚声更度《飞龙篇》。
晚访仲章不遇
小院春浓落照间，碧篁相对乳禽还。晚风阵歇游丝尽，留得归云在屋山。
赠瑛上人住洞林
托钵千岩里，松花冻未开。哀猿依讲席，饥鸟下生台。潭影留云定，钟声送月回。山中太古雪，为寄一瓢来。

龚璛二首

偶题
宿雨池馆净，闲官造请稀。石榴朱夏色，山鹊青云飞。遐瞩临风槛，冲襟散暑衣。陈编抚芳润，脉脉发初稀。
吴中寒食
寒食清明卖酒家，酒瓶乱插红白花。江南蚕子非一种，日暖蜂房报午衙。八十渔翁罾半破，往来醉客路三叉。村中女伴无忙事，疏雨小塘收漾纱。

刘诜三首

出墅初冬
邻舂五更动，机杼响俱发。薄霜厉层宇，天西辗孤月。驿马嘶不已，壁蛩鸣乍歇。故人期不来，山庄多落叶。
故乡夜坐有感
诸兄弃逝有乔木，病妻死别今空帷。凄凉听雨夜如此，老大还乡心转悲。风气百年无旧俗，江山满目记儿时。孤灯明灭可谁语，援笔怅然还赋诗。
宿荷花庄
晚宿山村待雨晴，夜深云弄月痕明。茅庐四面溪田绕，半是蛙声半水声。

张养浩二首

哀流民操
哀哉流民，为鬼非鬼，为人非人。哀哉流民，男子无缊袍，妇女无完裙。哀哉流民，剥树食其皮，掘草食其根。哀哉流民，昼行绝烟火，夜宿依星辰。哀哉流民，父不子厥子，子不亲厥亲。哀哉流民，言辞不忍听，号哭不忍闻。哀哉流民，朝不敢保夕，暮不敢保晨。哀哉流民，死者已满路，生者与鬼邻。哀哉流民，一女易斗粟，一儿钱数文。哀哉流民，甚至不得将，割爱委路尘。哀哉流民，何时天雨粟，使女俱生存。哀哉流民！
黄州道中
濯足常思万里流，几年尘迹意悠悠。闲云一片不成雨，黄叶满城都是秋。落日断鸿天外路，西风长笛水边楼。梦回已悟人间世，犹向邯郸话旧游。

柳贯二首

南江夕照
千峰不尽夕阳孤，敛翠浮丹入画图。塔庙傍连山影直，石梁中亘水痕枯。白鱼在汕将逾尺，红稻登场稍似珠。玉露金风秋最爽，跳身何用市间壶。
夜行溪谷间，梅花迎路，香影离离可爱
暝投村径绕羊肠，离立江梅似雁行。冷蕊微开初的皪，繁枝乱插更凄凉。苍烟挂树多疑梦，淡月窥林稍觉香。正为先生行役苦，故留皴玉荐奚囊。

杨载三首

雪轩
北风海上来，大雪何壮哉。上下九万里，洗净无纤埃。君家十二楼，轩窗洞然开。吹笙击鸣鼓，呼宾与衔杯。名言落四座，大笑声如雷。举头望长空，高兴惊冥鸿。仙人五六辈，飞下白云中。粲粲明珠袍，相从万玉童。问君何所事，未就丹鼎功。翩然却携手，共入蓬莱宫。
宗阳宫望月
老君台上凉如水，坐看冰轮转二更。大地山河微有影，九天风露寂无声。蛟龙并起承金榜，鸾凤双飞载玉笙。不信弱流三万里，此身今夕到蓬瀛。
宿浚仪公湖亭（三首选一）
两两三三白鸟飞，背人斜去落渔矶。雨馀不遣浓云散，犹向山前拥翠微。

范梈三首

王氏能远楼
游莫羡天池鹏，归莫问辽东鹤。人生万事须自为，跬步江山即寥廓。请君得酒勿少留，为我痛酌王家能远之高楼。醉捧勾吴匣中剑，斫断千秋万古愁。沧溟朝旭射燕甸，桑枝正搭虚窗面。昆仑池上碧桃花，舞尽东风千万片。千万片，落谁家，愿倾海水溢流霞。寄谢尊前望乡客，底须惆怅惜天涯。
题李白郎官湖
当时郎官奉使出咸京，仙人千里来相迎。画船吹笛弄绿水，何意芳洲遗旧名。唐祠芜没知何代，惟有东流水长在。黎侯蚀起梁栋之，仿佛云中昔轩盖。南飞越鸟北飞鸿，今古悠悠去住同。宝贵何如一杯酒，愁来无地酹西风。大别山高几千尺，隔城正与祠相值。青猿夜抱月光啼，挂在东湖之石壁。黎侯本在斗南家，枕戈犹自忆烟霞。只拟将身报天子，不负胸中书五车。昨者相适玉阙下，别来几日秋潇洒。黄叶当头乱打人，门前系着青骢马。君今归去钓晴湖，我亦明年辞帝都。若过湖边定相见，为问仙人安稳无。
辘轳怨
门前水扬声似雨，幽人当窗碧弦语。东里征夫去不归，一双蛾眉镜中舞。年年井上攀辘轳，劳心只恐秋葵枯。他家种得长生草，梅花落尽青青好。

虞集八首

张令鹿门图
张侯襄阳人，深知襄阳乐。十年宦学怀襄阳，故托豪缣写山郭。老我不乐思蜀都，人言嵩阳好隐居。三十六峰常对面，水竹田庐还可图。欲往不能心懆懆，忽见新图被山恼。沙禽浦树俱可人，金涧石床为谁好。向来耆旧皆英雄，驾言从之道焉从。弄珠月冷识游女，沉剑潭深知卧龙。八月霜晴水清浅，闻道扁舟足回转。何时古寺傍檀溪，几处残碑在江岘。呼鹰台高秋草多，养鱼池中莲芡波。蜀嵩未必不如此，我今不游奈老何。张侯张侯早结屋，莫待史詹为君卜。要看陇上课几耕，好在鱼梁白沙曲。
送袁伯长扈从上京
日色苍凉映赭袍，时巡毋乃圣躬劳。天连阁道晨留辇，星散周庐夜属櫜。白马锦鞯来窈窕，紫驼银瓮出蒲萄。从官车骑多如雨，只有扬雄赋最高。
送杨拱辰
一襟寒碧忠臣血，二百馀年翳草莱。故国丘墟遗庙在，荒城霜露远孙来。黄鹂碧草无时尽，白日青天后死哀。亦有先祠临采石，每曾浑泪棹船回。
挽文山丞相
徒把金戈挽落晖，南冠无奈北风吹。子房本为韩仇出，诸葛宁知汉祚移。云暗鼎湖龙去远，月明华表鹤归迟。不须更上新亭望，大不如前洒泪时。
腊日偶题（二首选一）
旧时燕子尾毵毵，重觅新巢冷未堪。为报道人归去也，杏花春雨在江南。
题昭君出塞图
天下为家百不忧，玉颜锦帐度春秋。如何一段琵琶月，青草离离咏不休。
滕王阁
天寒高阁立苍茫，百尺栏干送夕阳。秋雨鱼龙非故物，春风蛱蝶是何王。帆樯急急来彭蠡，车盖童童出豫章。灯火夜归湖上路，隔篱呼酒说干将。
至正改元辛巳寒食日示弟及诸子侄
江山信美非吾土，飘泊栖迟近百年。山舍墓田同水曲，不堪梦觉听啼鹃。

揭傒斯三首

寒夜作
疏星冻霜空，流月湿林薄。虚馆人不眠，时闻一叶落。
杨柳青谣
杨柳青青河水黄，河流两岸苇篱长。河东女嫁河西郎，河西烧烛河东光。日日相迎苇檐下，朝朝相送苇篱傍。河边病叟长回首，送儿北去还南走。昨日临清卖苇回，今日贩鱼桃花口。连年水旱更无蚕，丁力夫徭百不堪。惟有河边守坟墓，数株高树晓相参。
归舟
汀洲春草遍，风雨独归时。大舸中流下，青山两岩移。鸦啼木郎庙，人祭水神祠。波浪争掀舞，艰难久自知。

萨都剌八首

过居庸关
居庸关，山苍苍，关南暑多关北凉。天门晓开虎豹卧，石鼓昼击云雷张。关门铸铁半空倚，古来几多壮士死。草根白骨弃不收，冷雨阴风泣山鬼。道傍老翁八十馀，短衣白发扶犁锄。路人立马问前事，犹能历历言丘墟。夜来芟豆得戈铁，雨蚀风吹半棱折。色消唯带土花腥，犹是将军战时血。前年又复铁作门，貔貅万灶如云屯。生者有功挂玉印，死者谁复招孤魂。居庸关，何峥嵘，上天胡不呼六丁，驱之海外消甲兵。男耕女织天下平，千古万古无战争。
汉宫早春曲
女夷鼓吹招摇东，羲和驭日骑苍龙。金环宝胜晓翠浓，梅花飞入寿阳宫。寿阳宫中锁香雾，满面春风吹不去。鞭却灵鳌驾五山，芙蓉夜暖光阑干。鸡人一唱晓星起，四野天开春万里。
芙蓉曲
秋江渺渺芙蓉芳，秋江女儿将断肠。绛袍春浅护云暖，翠袖日暮迎风凉。鲤鱼吹浪江波白，霜落洞庭飞木叶。荡舟何处采莲人，爱惜芙蓉好颜色。
宫词
清夜宫车出建章，紫衣小队两三行。石阑干畔银灯过，照见芙蓉叶上霜。
竹枝词
湖上美人弹玉筝，小莺飞度绿窗棂。沈郎虽病多情在，倦倚屏山不厌听。
次韵登凌歊台
山势如龙去复回，闲云野望护崇台。离宫夜有月高下，辇路日无人往来。春色不随亡国尽，野花只作旧时开。断碑衰草荒烟里，风雨年年上绿苔。
越台怀古
越王故国四围山，云气犹屯虎豹关。铜兽暗随秋露泣，海鸦多背夕阳还。一时人物风尘外，千古英雄草莽间。日暮鹧鸪啼更急，荒台丛竹雨斑斑。
彭城杂咏（七首选一）
雪白杨花扑马头，行人春尽过徐州。夜深一片城头月，曾照张家燕子楼。

黄溍二首

游西山同项可立宿灵隐西庵
薄游厌人境，振策穷幽躅。理公所开凿，遗迹在岩麓。秋杪霜叶丹，石面寒泉渌。仰窥条上猿，攀萝去相逐。物情一何适，人事有羁束。却过猊峰回，遥望松林曲。前山夜来雨，湿云涨崖谷。缥缈辨朱甍，禅房带修竹。故人丹丘彦，抱被能同宿。名篇聊一咏，异书欣共读。蹉跎未闻道，黾勉尚干禄。夙有丘壑期，吾居几时卜。
凤凰山
沧海桑田事渺茫，行逢遗老色凄凉。为言故国游麋鹿，漫指空山号凤凰。春尽绿莎迷辇道，雨多苍荠上宫墙。遥知汴水东流畔，更有平芜与夕阳。

项诇一首

吴宫怨
绣楣洒黄粉，椒壁涨红青。倚檐树如鬼，深草蛇夜鸣。髑髅已无泪，古恨埋石扃。

陈樵一首

虞美人草词
美人不愿颜如花，愿为霜草逢春华。汉壁楚歌连夜起，骓不逝兮奈尔何。鸿门剑戟帐下舞，美人忍泪听楚歌。楚歌入汉美人死，不见宫中有人彘。

马祖常四首

河西歌效长吉体
贺兰山下河西地，女郎十八梳高髻。茜根染衣光如霞，却召瞿昙作夫婿。紫驼载锦凉州西，换得黄金铸马蹄。沙羊冰脂蜜脾白，个中饮酒声澌澌。
踏水车行
松槽长长栎木轴，龙骨翻翻声陆续。父老踏车足生茧，日中无饭倚车哭。干田荦确稚禾槁，高天有雨不肯下。富家操金射民田，但喜市头添米价。人生莫作耕田夫，好去公门为小胥。日日得钱歌饮酒，朝朝买绢与豪奴。识字农夫年四十，脚欲踏车脚失力。宛转长谣卧陇间，谁能听此无凄恻！
御沟春日偶成（二首选一）
御沟流水晓潺潺，直似长虹曲似环。流入宫墙才一尺，便分天上与人间。
过故相宅
瓦坠当檐燕不来，白头老妾卖花栽。旧时小吏今身贵，羞近门西上马台。

吴镇一首

野望
平林方漠漠，野水正汤汤。苍莽日欲暮，年华客异乡。草店月初冷，村路迂更长。渡头人散后，渔父正鸣榔。

李存二首

下第南归别俞伯贞
驱车出都门，别酒忽在手。去国古所悲，况复失良友。芃芃丘中麦，郁郁道傍柳。挥手从此辞，烟云黯回首。
次子勉韵（二首选一）
疲马常思卷旆旌，如何处处尚屯兵。为邦喜有汉三杰，习礼惭无鲁两生。虽觉风沙成昼晦，终期河汉向秋明。买牛负耒归乡里，没齿箪瓢亦已荣。

洪希文一首

仙邑馆所归溪行书触目
杏花深处酒堪赊，来访渔翁溪友家。短堑插篱防鹿豕，小舟牵网截鱼虾。乡村畜牧连荒野，墟落人烟阁浅沙。自是升平生聚久，女郎共唱后庭花。

吴师道一首

赤壁图
沉沙戟折怒涛秋，残垒苍苍战斗休。风火千年消伯气，江山一幅挂清愁。丈夫不学曹孟德，生子当如孙仲谋。机会难逢形胜在，狂歌吊古谩悠悠。

张雨二首

怀茅山
我有草堂南洞门，常时行坐虎同群。丹光出林掩明月，玉气上天为白云。遥忆田泉洗苍术，更思陶涧采香芹。归来闭户偿高卧，莫遣人书白练裙。
万壑松涛
弁山南下幽人宅，万个长松水一瓢。月到三层楼上梦，鲤鱼风起驾春潮。

欧阳玄一首

京城杂咏（七首选一）
京城走马听晨钟，我亦宵征仆兴慵。却忆江南春睡美，小楼欹枕听村舂。

李孝光二首

太乙真人歌题莲舟图
银河跨西海，秋至天为白。一片玉芙蓉，洗出明月魄。太乙真人挟两龙，脱巾大笑眠其中。凤麟洲西与天通，扶桑乃在碧海东。手把白云有两童，掣嬲二乌开金笼。
柳桥渔唱
杨柳桥头杨柳青，西边即是越王城。城中大官听艳曲，半是美人肠断声。

吴漳一首

题南阳诸葛庙（二首选一）
剑江千里绿沄沄，五丈原头日又曛。旧业未能归后主，大星先已落前军。南阳祠庙荒秋草，西蜀关山隔暮云。正统不惭传万古，莫将成败论三分。

贯云石二首

芦花被
采得芦花不涴尘，翠蓑聊复藉为茵。西风刮梦秋无际，夜月生香雪满身。毛骨已随天地老，声名不让古今贫。青绫莫为鸳鸯妒，欸乃声中别有春。
思亲
天涯芳草亦婆娑，三釜凄凉奈我何。细较十年衣上泪，不知慈母线痕多。

周权二首

郭外
郭外人家少，鱼村扬酒旗。江云低压树，沙竹细穿篱。地暖梅花早，天寒潮信迟。夕阳烟景外，倚杖立移时。
秋日
石脉泉花蘸眼明，竹根沙路旧经行。云归天际山容淡，日落江头雁影横。梧叶庭除秋渐老，豆花篱落晚初晴。客行迢递归心远，烟火苍茫起暮程。

许有壬二首

喜逢口并序
滦阳驿东北四十里有双冢，世传昔有久戍不归者，其父求之，适相遇此山下，相抱大笑，喜极而死，遂葬于是。俗因谓之“喜逢口”，亦犹望夫之有石也。虽莫究其世代、姓氏，而其言有足感人者，故作是以纪之。
儿寒解衣重抚摩，儿饥推食孰忍呵。长成与国远负戈，一去不返当如何。去时云戍东北鄙，直出榆关度辽水。白头郎罢与影俱，岂惮山川千万里。天教此地适相逢，父曰从天坠吾子。笑疲乐极俱殒身，谁谓情钟遽如此。官家开边方未已，同生又别宁同死。山云漠漠风飕飕，山头双冢知几秋。当时不忍一朝喜，今日翻飞千载愁。犹胜贞女化为石，终古孤身双不得。清江寒影日悠悠，行人一去无消息。
和傅汝砺寄来韵（二首选一）
春红园圃眩西东，花下萦纡一径通。不向雷门操布鼓，要从人海见珠宫。多言浪负三千牍，老梦都忘十八公。珍重吾宗有成训，人间何似在山中。

张翥七首

九月八日陪危太朴偕梁九思游
南城三学寺万寿寺南城多佛刹，结构自辽金。旁舍遗民在，残碑好事寻。雨苔尘壁暗，风叶石幢深。一饭蒲团了，萧萧钟磬音。
登金山吞海亭了公请赋
危亭突兀戴鳌头，俯视沧溟一勺浮。龙伯衣冠藏下府，梵王台殿起中流。扶桑夜色三山日，滟滪江声万里秋。老我惜无吞海句，但磨崖石记曾游。
秦淮晚眺
赤阑桥下暮潮空，远火疏舂暗蔼中。新月半天分落照，断云千里附归风。严城鼓角秋声早，故国山川王气终。莫讶时来一长望，越吟荆赋思无穷。
郡城晚望览临武台故基
全晋山川气象开，满城烟树拥楼台。土风旧有尧时俗，人物今无楚国材。千嶂晚云原上合，两河秋色雁边来。昔贤胜赏空陈迹，落日登临画角哀。
寄浙省参政周玉坡
天子临轩授钺频，东南无地不红巾。铁衣远道三军老，白骨中原万鬼新。义士精灵虹贯日，仙家谈笑海扬尘。只将两眼凄凉泪，哭尽平生几故人。
忆维扬
蜀冈东畔竹西楼，十五年前烂熳游。岂意繁华今劫火，空怀歌吹古扬州。亲朋未报何人在，战伐宁知几日休。惟有满襟狼藉泪，何时归洒大江流。
登六和塔
江上浮图快一登，望中烟岸是西兴。日生沧海横流外，人立青冥最上层。潮落远沙群下雁，树欹高壁独巢鹰。百年等是豪华尽，怕听兴亡懒问僧。

陈旅一首

和萧秀才歌风台
歌风台前野水长，王媪卖酒茅屋凉。酒边父老说刘季，头戴竹冠归故乡。山河霸气已消歇，飒飒老柳吹斜阳。台前小儿更击筑，筑声更似三侯章。

黄镇成二首

春夜听雨有怀
孤客曾听夜雨眠，一生江海已华颠。吟怀不与春风隔，漫忆檐声五十年。
东阳道中
山谷苍烟薄，穿林白日斜。岸崩迂客路，木落见人家。野碓喧春水，山桥枕浅沙。前村乌桕熟，疑是早梅花。

柯九思二首

宫词（十五首选二）
黑河万里连沙漠，世祖深思创业难。数尺阑干护春草，丹墀留与子孙看。
小时歌舞擅宫庭，长忆先皇酒半醒。白发如今垂两鬓，佛前学得念心经。

黄清老一首

春晚
春老他乡奈老何，可人红紫渐无多。闲来绿柳坡头路，记得流莺第一歌。

成廷珪三首

赋林泉民
群居傍城郭，独汝向林泉。乱世知谁在，荒村只自怜。白云栖晚树，流水界秋田。亦有催租吏，敲门横索钱。
送余廷心翰林应奉
枫叶萧萧江已秋，吴船三日住扬州。靛花深染青绫被，云叶新裁紫绮裘。征驿马嘶风满树，别筵人散月当楼。明年春雁将书去，人在蓬瀛第几洲。
题宋徽宗白头翁图
栀子红时人正愁，故宫衰草不胜秋。西风吹落青城月，啼得山禽也白头。

郑元祐一首

岁暮感事
岁除风雪苦阴寒，民庶逋租悉系官。破荡未充狼虎欲，系累只作马牛看。何人肯破阳城械，有客空弹贡禹冠。上力已穷民力瘁，腐儒头白泪阑干。

周霆震一首

篱间小花
小小闲花分外红，野人篱落自春风。江南多少繁华地，尽在寒烟蔓草中。

李裕一首

送赵鹏举之西台掾
掾曹骑马赴西台，迢递关河几日回。秋草自随人去远，夕阳长共雁飞来。乱云荒驿迷秦树，落叶残碑有汉苔。最忆年年寒食节，华宴谁向曲江开。

朱德润二首

外宅妇
外宅妇，十人见者九人慕。绿鬓轻盈珠翠妆，金钏红裳肌体素。贫人偷眼不敢看，问是谁家好宅眷。聘来不识拜姑嫜，逐日绮筵歌宛转。人云本是小家儿，前年嫁作僧人妻。僧人田多差役少，十年积蓄多财资。寺旁买地作外宅，别有旁门通巷陌。朱楼四面管弦声，黄金剩买娇姝色。邻人借问小家主，缘何嫁女为僧妇。小家主云听我语，老子平生有三女。一女嫁与张家郎，自从嫁去减容光。产业既微差役重，官差日夕守空床。一女嫁与县小吏，小吏得钱供日费。上司前日有公差，事力单微无所恃。小女嫁僧今两秋，金珠翠玉堆满头。又有肥膻充口腹，我家破屋改作楼。外宅妇，莫嗔妒，廉官儿女冬衣布。
沙湖晚归
山野低回落雁斜，炊烟茅屋起平沙。橹声归去浪痕浅，摇动一滩红蓼花。

杨维祯八首

鸿门会
天迷关，地迷户，东龙白日西龙雨。撞钟饮酒愁海翻，碧火吹巢双猰貐。照天万古无二乌，残星破月开天馀。座中有客天子气，左股七十二子连明珠。军声十万震屋瓦，拔剑当人面如赭。将军下马力拔山，气卷黄河酒中泻。剑光上天寒彗残，明朝画地分河山。将军呼龙将客走，石破青天撞玉斗。
五湖游
鸱夷湖上水仙舟，舟中仙人十二楼。桃花春水连天浮，七十二黛吹落天外如青沤。道人谪世三千秋，手把一枝青玉虬。东扶海日红桑樛，海风约住吴王洲。吴王洲前校水战，水犀十万如浮沤。水声一夜入台沼，麋鹿已无台上游。歌吴歈，舞吴剑，招鸱夷兮狎阳侯。楼船不须到蓬丘，西施郑旦坐两头。道人卧舟吹铁笛，仰看青天天倒流。商老人，橘几弈；东方生，桃几偷；精卫塞海成瓯窭。海荡邙山飘髑髅，胡为不饮成春愁。
虞美人行
拔山将军气如虎，神骓如龙蹋天下。将军战败歌楚歌，美人一死能自许。苍皇伏剑答危主，不为野雉随仇虏。江边碧血吹青雨，化作春芳悲汉土。
庐山瀑布谣
甲申秋八月十六夜，予梦与酸斋仙客游庐山，各赋诗。酸斋赋《彭郎词》，予赋《瀑布谣》。
银河忽如瓠子决，泻诸五老之峰前。我疑天仙织素练，素练脱轴垂青天。便欲手把并州剪，剪取一幅玻璃烟。相逢云石子，有似捉月仙。酒喉无耐夜渴甚，骑鲸吸海枯桑田。居然化作十万丈，玉虹倒挂清泠渊。
西湖竹枝歌（九首选三）
劝郎莫上南高峰，劝侬莫上北高峰。南高峰云北高雨，云雨相催愁杀侬。
湖口楼船湖日阴，湖中断桥湖水深。楼船无柁是郎意，断桥无柱是侬心。
石新妇下水连空，飞来峰前山万重。不辞妾作望夫石，望郎或似飞来峰。
小游仙（十二首选一）
麻姑今夜过青丘，玉醴催斟白玉舟。莫向外人矜指爪，酒酣为我擘箜篌。

吴莱二首

五洩东源，有地度可十数亩，后负山，前则石，河如带，幽夐深窈，盖隐居学道者可筑室，偶赋一诗，属陈彦正
越中五洩古名山，东源峻岭空云间。老石崚嶒欲见骨，天河泻破莓苔湾。蛟龙缩身似蜥蜴，魑魅出没司神奸。雷公一声忽下击，鸟迹不到犹重关。青华仙真旧治所，碧落侍从登清班。穴疑彩狻据一柱，户想铜兽衔双镮。凤驭鸾鞭白羽瓘，芝楼菌阁朱茎殷。梯梁未绝或可值，洞府寖远多愁颜。向曾褰衣得揭涉，别拟凿径通茅菅。宽弘颇占十数亩，夐静粗觉非人寰。涧流带绾玉缭绕，峦翠髻拥花斓斒。截断尘埃与世隔，构成栋宇宁吾悭。陈君寻常有道力，况此跬步临幽潺。虚室光明白不动，宝炉温养丹将还。丈夫出处我已定，驰字早寄孤飞鹇。体拘昆仑并涨海，遇有胜处同跻攀。
夕泛海东，寻梅岑山观音大士洞，遂登盘陀石，望日出处及东霍山，回过翁浦，问徐偃王旧城（八首选一）
老篙回我舟，沙墺晚烟起。苍茫鱼盐场，寂历鼓吹里。人民悲旧王，岁月祀遗趾。终捐玉几砚，不捄朱弓矢。东西八骏马，今古万蝼蚁。此事如或然，须湔会稽水。

贡师泰二首

送黎兵胡万户南还
将军仗策去安边，诏下东南万里天。云海旌麾趋玉帐，春江鼓角载楼船。黎人满溜槟榔水，疍户齐分牡蛎田。遥想军中无一事，坐驱千骑猎平川。
题渊明小像
乌帽青鞋白鹿裘，山中甲子自春秋。呼童检点门前柳，莫放飞花过石头。

徐舫一首

月色
误踏瑶阶一片霜，侵鞋不湿映衣凉。照来云母屏无迹，穿入水晶帘有光。雪影半窗能共白，梅花千树只多香。故人疑似见颜面，残夜分明在屋梁。

钱惟善四首

述怀寄光远并简城南诸友（三首选一）
野人无事久忘机，肯信纷华有是非。花信欲阑莺百啭，麦芒初长雉双飞。书中岁月仍为客，枕上江山屡梦归。时复思君倚深树，不知残雨湿春衣。
雨后登吴山过城隍庙眺望
偶向吴山高处望，凄凉犹自觉繁华。百年香火祠神宇，二月笙歌卖酒家。渺渺风帆来海岛，冥冥江树接烟沙。倚阑贪看西湖上，古木荒城日又斜。
西湖竹枝词（十首选二）
阿姨住近段家桥，山妒娥眉柳妒腰。黄龙洞前黑云起，早回家去怕风潮。
钱湖门外春茫茫，不歌采菱歌采桑。共道莲心苦于妾，未应花貌不如郎。

卢琦二首

游洞岭寺
古寺藏烟树，岩扉昼不扃。日高花散影，风定竹无声。稚子添香火，闲僧阅藏经。新诗吟未就，独向殿阶行。
山行杂咏（二首选一）
过一山坳又一村，小溪流水映柴门。桑间少妇自采叶，舍下老翁闲弄孙。山雾欲收红日晏，蕨根新洗碧潭浑。停舆暂向石亭坐，隐隐樵歌隔水闻。

高明一首

和赵承旨题岳王墓韵
莫向中原叹黍离，英雄生死系安危。内廷不下班师诏，朔漠全归大将旗。父子一门甘仗节，山河万里竟分支。孤臣尚有埋身地，二帝游魂更可悲。

张昱二首

饮吴令家
胶漆相投古亦难，酒间何事惨无欢。苦愁海底量深浅，痛哭灯前出肺肝。白首既辞当世事，朱弦何必向人弹。醉来渴甚思吞海，无复天家小凤团。
赠沈生还江州
乡心正尔怯高楼，况复楼中赋远游。客里登临俱是感，人间送别不宜秋。风前落叶随车满，日下浮云共水流。知汝琵琶亭畔去，白头司马忆江州。

余阙二首

吕公亭
鄂渚江汉会，兹亭宅其幽。我来窥石镜，兼得眺芳州。远岫云中没，春江雨外流。何如乘白鹤，吹笛过南楼。
别樊时中
桃华灼灼柳丝柔，立马看君发鄂州。懊恼人生是离别，不如江汉共东流。

傅若金三首

金陵晚眺
金陵古形胜，晚望思迢遥。白日馀孤塔，青山见六朝。燕迷花底巷，鸦散柳阴桥。城下秦淮水，年年自落潮。
沛公亭
遥山寂寂对危亭，坏础欹沙柳自青。四海久非刘社稷，千秋犹有汉精灵。丰西水散烟沉浦，砀北云来雨入庭。坐想酒酣思猛士，歌风台下晚冥冥。
题栖碧山为淦龚舜咨赋
山人爱山如李白，幽栖还在碧云深。松杉绕屋清宵响，雷雨悬崖白昼阴。石上每同仙客坐，花间犹恐世人寻。京华日日多尘土，终拟投簪话夙心。

泰不华一首

送友还家
君向天台去，烦君过我庐。可于山下问，只在水边居。门外梅应老，窗前竹已疏。寄声诸弟侄，老健莫愁予。

倪瓒一首

寄李隐者
南汀新月色，照见水中蘋。便欲乘清影，缘源访隐沦。君住钿山湖，绿酒松花春。梦披寒雪去，疑是剡溪滨。

郯韶三首

过渔浦
江水飞花作雪轻，月明似入剡溪行。可怜一夜天涯雨，又听春潮打橹声。
题倪元镇春林远岫图（四首选二）
杏花帘幕看春雨，深巷无人骑马来。独有倪宽能识我，黄昏蹑屐到苍苔。
春色三分都有几，二分已在雨声中。墙东两个桃花树，恨杀朝来一番风。

迺贤二首

新乡媪
蓬头赤脚新乡媪，青裙百结村中老。日间炊黍饷夫耕，夜纺棉花到天晓。棉花织布供军钱，借人辗谷输公田。县里公人要供给，布衫剥去遭笞鞭。两儿不归又三月，只愁冻饿衣裳裂。大儿运木起官府，小儿担土填河决。茅檐雨雪灯半昏，豪家索债频敲门。囊中无钱瓮无粟，眼前只有扶床孙。明朝领孙入城卖，可怜索价旁人怪。骨肉分离岂足论，且图偿却门前债。数来三日当大年，阿婆坟上无纸钱。凉浆浇湿坟前草，低头痛哭声连天。恨身不作三韩女，车载金珠争夺取。银铛烧酒玉杯饮，丝竹高堂夜歌舞。黄金络臂珠满头，翠云绣出鸳鸯裯。醉呼阉奴解罗幔，床前爇火添香篝。
塞上曲（三首选一）
双鬟小女玉娟娟，自卷毡帘出帐前。忽见一枝长十八，折来簪在帽檐边。

顾瑛二首

玉山佳处以“爱汝玉山草堂静”分韵得“静”字
兰风荡丛薄，高宇日色静。林迥泛春声，帘疏散清影。褰裳石萝古，濯缨水花冷。于焉奉华觞，聊以娱昼永。
发阊门
阊门西去是阳关，叠叠秋风叠叠山。便是早春相别处，如今杨柳不堪攀。

王冕四首

伤亭户
清晨度东关，薄暮曹娥宿。草床未成眠，忽起西邻哭。敲门问野老，谓是盐亭族。大儿去采薪，投身归虎腹。小儿出起土，冲恶入鬼箓。课额日以增，官吏日以酷。不为公所干，惟务私所欲。田关供给尽，鹾数屡不足。前夜总催骂，昨日场胥督。今朝分运来，鞭笞更残毒。灶下无尺草，瓮中无粒粟。旦夕不可度，久世亦何福。夜永声语冷，幽咽向古木。天明风启门，僵尸挂荒屋。
梅花屋
荒苔丛篠路萦回，绕涧新栽百树梅。花落不随流水去，鹤归常带白云来。买山自得居山趣，处世浑无济世材。昨夜月明天似洗，啸歌行上读书台。
梅花（六首选一）
三月东风吹雪消，湖南山色翠如浇。一声羌管无人见，无数梅花落野桥。
墨梅
我家洗砚池边树，朵朵花开淡墨痕。不要人夸好颜色，只留清气满乾坤。

陈基一首

裁衣曲
殷勤织纨绮，寸寸成文理。裁作远人衣，缝缝不敢迟。裁衣不怕剪刀寒，寄远唯忧行路难。临裁更忆身长短，只恐边城衣带缓。银灯照壁忽垂花，万一衣成人到家。

陆友一首

题宋江三十六人画赞
忆昔熙宁全盛日，百年曾未识干戈。江南丞相变法度，不恤人言新进多。蔡家京卞出门下，首乱中原倾大厦。睦州盗起隳连城，谁挽长江洗兵马。京东宋江三十六，白日横行大河北。官军追捕不敢前，悬赏招之使擒贼。后来报国收战功，捷书夜奏甘泉宫。楚龚如古在画赞，不敢区区逢圣公。我尝舟过梁山泺，春水方生何渺漠。或云此是碣石村，至今闻之犹褫魄。

陈高二首

青田山房为刘养愚赋
幽幽青田山，积翠高千寻。大溪经其南，白云在山阴。下有隐者居，卜筑邃以深。开门面石壁，结构依松林。墙古薜荔长，砌间苔藓侵。檐间戏驯鹿，户外鸣幽禽。花卉春佳冶，竹木夏萧森。秋宵月照牖，冬晨雪明岑。尘坌讵能到，车马绝过临。其中何所有，乃有书与琴。逍遥足忘世，俯仰可娱心。酒熟聊自醉，兴来时独吟。永谢城市喧，何用怀缨簪。
新岁忆曾子白
经月愁闻雨，新年苦忆君。青华为客久，白发著书勤。酒共邻僧饮，蔬从野老分。何时共登眺，整屐待晴云。

郭钰二首

春雨
日夜雨悬悬，问春春可怜。好花俱薄命，似我负芳年。云气低帘外，江声到枕前。何时是寒食，早已禁厨烟。
宜春赠别
微茫烟浪浦帆开，一曲琵琶泪满腮。江水不如潮水好，送人东去复西来。

贡性之四首

墨菊
柴桑生事日萧然，解印归来只自怜。醉眼不知秋色改，看花浑似隔轻烟。
题梅
平生心事许谁知，不是梅花不赋诗。莫向西湖踏残雪，东风多在向阳枝。
涌金门见柳
涌金门外柳垂金，三日不来成绿阴。折取一枝入城去，使人知道已春深。
吴山游女
十八姑儿浅淡妆，春衣初试柳芽黄。三三五五东风里，去上吴山答愿香。

戴良二首

怀宋庸庵
《麦秀》歌残已白头，逢人犹自说东周。风尘澒洞遗黎老，草木凋伤故国秋。祖逖念时空击楫，仲宣多难但登楼。何当去逐骑麟客，披发同为汗漫游。
插秧妇
青袱蒙头作野装，轻移莲步水云乡。裙翻蛱蝶随风舞，手学蜻蜓点水忙。紧束暖烟青满地，细分春雨绿成行。村歌欲和声难调，羞杀扬鞭马上郎。

赵汸二首

除夕赠倪明善程仲元
旧交谁可共残编，乱后相逢意惘然。肯伴岁除怜我病，欲传家学识君贤。治身土苴知何晚，涉世风帆愧不前。莫叹长鑱逢积雪，清谈相与度新年。
江彦明来访
敲门知有客，已谓是君来。乱后交游少，秋清怀抱开。剧谈无可讳，信笔不相猜。木落山容净，楼居且莫回。

王逢三首

无题（五首选一）
十载群雄百战疲，金城万雉自汤池。地分玉册盟俱在，露仄铜盘影不支。中夜马群风北向，当年车辙日南驰。独怜石鼓眠秋草，犹是宣王颂美辞。
舟过吴门感怀（二首选一）
跃马横戈东楚陲，据吴连越万熊貔。风云首护平淮表，日月中昏镇海旗。玉帐歌残壶尽缺，天门梦觉翮双垂。南州孺子为民在，愧忝黄琼太尉知。
冥鸿亭偶题（二首选一）
一家无事乐清宁，寄目冥鸿野外亭。江水未分南北限，月明常后毕箕星。子生猫栎垂垂赤，蔓长鸦藤故故青。天意物情应有在，且须料理相牛经。

张宪二首

怯薛行
怯薛儿郎年十八，手中弓箭无虚发。黄昏偷出齐化门，大王庄前行劫夺。通州到城四十里，飞马归来门未启。平明立在白玉墀，上直不曾违寸晷。两厢巡警不敢疑，留守亲侄尚书儿。官军但追上马贼，星夜又差都指挥。都指挥，宜少止。不用移文捕新李，贼魁近在王城里。
送陈惟允
抱剑入帝都，未知何所求。观其辞气间，已类朱阿游。肝胆正激烈，既悲还复讴。欲销天下难，先断佞臣头。

丁鹤年二首

逃禅室与苏伊举话旧有感
不学扬雄事草玄，且随苏晋暂逃禅。无锥可卓香岩地，有柱难擎杞国天。谩诧丹霞烧木佛，谁怜青露泣铜仙。茫茫东海皆鱼鳖，何处堪容鲁仲连。
赠表兄赛景初
萧条门巷旧王孙，旋写黄庭换绿尊。富贵傥来还自去，只留清气在乾坤。