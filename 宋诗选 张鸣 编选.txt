宋  诗  选

张鸣  编选  


目录


杨徽之一首
寒食中寄郑起侍郎
张詠二首
新市驿别郭同年
送别诗雨夜
柳开一首
塞上
郑文宝二首
题松滋东禅院
柳枝词
王禹偁四首
泛吴松江
对雪
畲田词
其三
其四
村行
惠崇一首
访杨云卿淮上别墅
希昼一首
怀广南转运陈学士
魏野一首
登原州城呈张蕡从事
潘阆二首
过华山
秋日登楼客次怀张覃进士
寇準四首
春日登楼怀归
江南春
追思柳恽汀洲之咏尚有遗妍因书一绝
南平驿
林逋三首
山园小梅
池上作
小隐自题
刘筠一首
南朝
杨亿一首
汉武
司马池一首
行色
柳永一首
煮海歌
范仲淹二首
赴桐庐郡淮上遇风
江上渔者
晏殊二首
无题
假中示判官张寺丞王校勘
秘演一首
书光化军寺壁
石延年二首
代意寄师鲁
南朝
宋祁三首
凉蟾
城隅晚意
朱云传
梅尧臣七首
陶者
猛虎行
鲁山山行
小村
看山寄宋中道
秋日家居
东溪
欧阳修十三首
晚泊岳阳
宿云梦馆
春日西湖寄谢法曹歌
戏答元珍
黄溪夜泊
别滁
鹭鸶
梦中作
庐山高赠同年刘中允归南康
盘车图
明妃曲和王介甫作
再和明妃曲
唐崇徽公主手痕和韩内翰
张方平一首
过沛题歌风台
苏舜钦七首
宿华严寺与友生会话
中秋夜吴江亭上对月，怀前宰张子野及寄君谟蔡大
淮中晚泊犊头
淮中风浪
独步游沧浪亭
晚泊龟山
夏意
赵抃二首
次韵孔宪蓬莱阁
出雁荡回望常云峰
李觏二首
忆钱塘江
读长恨辞二首
邵雍四首
愁花吟
闲适吟
月陂闲步
感雪吟
蔡襄一首
梦游洛中十首
其五
周敦颐一首
治平乙巳暮春十四日同宋复古游山巅至大林寺书四十字
文同五首
和张屯田秋晚灵峰东阁闲望
春庭
亭口
可笑口号七章
涵碧亭
曾巩二首
咏柳
西楼
刘敞三首
春草
微雨登城二首
别永叔后记事
司马光二首
南园饮罢留宿，诘朝呈鲜于子骏、范尧夫彝叟兄弟
夏日西斋书事
王安石十七首
河北民
葛溪驿
桃源行
壬辰寒食
明妃曲二首
其一
其二
示长安君
泊船瓜洲
书湖阴先生壁二首
北山
木末
金陵即事三首
北陂杏花
秣陵道中口占二首
南浦
山中
江上
郑獬二首
采凫茨
春尽
俞紫芝二首
宿蒋山栖霞寺
无题
刘攽二首
雨后池上
新晴
王安国一首
游庐山宿栖贤寺
王令三首
暑旱苦热
饿者行
春游
程颢一首
郊行即事
苏轼二十五首
和子由渑池怀旧
出颍口初见淮山，是日至寿州
戏子由
六月二十七日望湖楼醉书
法惠寺横翠阁
饮湖上初晴后雨
无锡道中赋水车
东栏梨花
百步洪
月夜与客饮杏花下
初到黄州
寓居定惠院之东，杂花满山，有海棠一株，土人不知贵也
东坡
题西林壁
惠崇春江晓景
书鄢陵王主薄所画折枝
赠刘景文
泛颍
荔支叹
被酒独行，遍至子云、威、徽、先觉四黎之舍三首
纵笔
其一
其二
澄迈驿通潮阁
六月二十日夜渡海
次韵江晦叔
苏辙四首
春日耕者
闰九月重九与父老小饮四绝
买炭
秋稼
孔平仲二首
霁夜
寄内
张舜民一首
打麦
道潜三首
秋江
临平道中
夏日龙井书事
黄庭坚十八首
汴岸置酒赠黄十七
赣上食莲有感
上大蒙笼
登快阁
夜发分宁寄杜涧叟
送王郎
寄黄几复
和答钱穆父咏猩猩毛笔
戏呈孔毅父
题竹石牧牛
题落星寺岚漪轩
六月十七日昼寝
病起荆江亭即事
王充道送水仙花五十枝，欣然会心，为之作咏
蚁蝶图
新喻道中寄元明用觞字韵
鄂州南楼书事
宜阳别元明用觞字韵
吕南公二首
老樵
勿愿寿
秦观五首
游鉴湖
春日
其一
其二
春日
赏酴釄有感
米芾一首
垂虹亭
贺铸二首
病后登快哉亭
野步
陈师道七首
别三子次韵春怀
绝句
怀远
春怀示邻里
宿合清口
宿齐河
晁补之三首
题谷熟驿舍二首
其一
其二
自蒲赴湖早行作
张耒七首
初见嵩山
劳歌
对莲花戏寄晁应之
己卯十二月二十日感事
夜坐
秋夜寄远
偶题
崔鶠一首
过湖
饶节二首
偶成
晚起
江端友一首
牛酥行
洪炎二首
山中闻杜鹃
四月二十三日晚同太冲、表之、公实野步
唐庚二首
春日郊外
醉眠
惠洪二首
庐山杂兴
瑜上人自灵石来求鸣玉轩诗，会予断作语，复决堤作一首
晁冲之二首
夷门行赠秦夷仲
感梅忆王立之
徐俯一首
春游湖
郭晖妻一首
答外
汪藻二首
春日
己酉乱后寄常州使君侄
王庭珪二首
移居东村作
送胡邦衡之新州贬所
韩驹三首
夜泊宁陵
十绝为亚卿作
其五
其八
朱敦儒一首
忆旧
吕本中七首
春日即事
兵乱后自嬉杂诗
其一
其七
其九
其二十四
其二十七
听雨
李清照二首
乌江
春残
曾几三首
苏秀道中，自七月二十五日夜大雨三日，秋苗以苏，喜而有作
癸未八月十四日至十六夜月色皆佳
三衢道中
朱弁一首
春阴
陈与义七首
襄邑道中
和张规臣水墨梅五绝
中牟道中
登岳阳楼
伤春
观雨
牡丹
张九成二首
夏日即事
正月二十日出城
刘子翚五首
北风
汴京纪事
其六
其七
春望
绝句送巨山
朱淑真二首
元夜三首
清昼
陆游十九首
夜读兵书
送七兄赴扬州帅幕
游山西村
剑门道中遇微雨
三月十七日夜醉中作
花时遍游诸家园
题醉中所作草书卷后
关山月
小园
夜泊水村
书愤
临安春雨初霁
十一月四日风雨大作
书室明暖，终日婆娑其间，倦则扶杖至小园，戏作长句二首
农家叹
沈园二首
其一
其二
梅花绝句
示儿
范成大十三首
催租行
州桥
清远店
四时田园杂兴六十首
其二
其十五
其二十九
其三十一
其三十五
其四十一
其四十三
其四十四
其五十五
其五十八
杨万里十四首
过百家渡四绝句
悯农
闲居初夏午睡起二绝句
夏夜追凉
小池泉
寒雀
稚子弄冰
道旁小憩观物化
夜宿东渚放歌
过扬子江
题盱眙军东南第一山
晓行望云山
过松源晨炊漆公店
重九后二日同徐克章登万花川谷月下传觞
尤袤二首
浮远堂
雪
萧德藻三首
采莲曲
其一其二
古梅
林升一首
题临安邸
朱熹七首
涉涧水作
春日
观书有感二首
其一
其二
醉下祝融峰
九日登天湖，以菊花须插满头归分韵赋诗得归字
兰
志南一首
舟次
张栻三首
东渚
立春日禊亭偶成
晚晴
王质二首
晚泊东流
倦绣图
吕祖谦一首
游丝
辛弃疾一首
送别湖南部曲
姜夔六首
除夜自石湖归苕溪
其一
其三
其七
过垂虹
湖上寓居杂咏
昔游诗
徐照一首
和翁灵舒冬日书事
徐玑二首
黄碧
建剑道中
翁卷二首
野望
乡村四月
赵师秀三首
薛氏瓜庐
约客
数日
杜耒一首
寒夜
戴复古四首
频酌淮河水
庚子荐饥
江阴浮远堂
山村
高翥二首
无题
秋日
赵汝鐩一首
耕织叹
其一
其二
陈起六首
夜过西湖
刘克庄五首
军中乐
落梅
戊辰即事
西山
岁晚书事
叶绍翁一首
游园不值夜书所见
方岳二首
山中
农谣
俞桂二首
过湖
江上
谢枋得一首
武夷山
王淇一首
暮春游小园
文天祥四首
过零丁洋
金陵驿
正气歌
除夜
汪元量三首
醉歌
湖州歌
其六
其三十八
林景熙二首
京口月夕书怀
山窗新糊有故朝封事稿阅之有感
萧立之三首
送人之常德
茶陵道中
第四桥
谢翱二首
书文山卷后
秋夜词




杨徽之一首
寒食中寄郑起侍郎
清明时节出郊原，寂寂山城柳映门。水隔淡烟修竹寺，路经疏雨落花村。
天寒酒薄难成醉，地迥楼高易断魂。回首故山千里外，别离心绪向谁言？

张詠二首
新市驿别郭同年
驿亭门外叙分携，酒尽扬鞭泪湿衣。莫讶临歧再回首，江山重叠故人稀。

送别诗雨夜
帘幕萧萧竹院深，客怀孤寂伴灯吟。无端一夜空阶雨，滴破思乡万里心。

柳开一首
塞上
鸣髇直上一千尺，天静无风声更干。碧眼胡儿三百骑，尽提金勒向云看。

郑文宝二首
题松滋东禅院
百花深处小危楼，千步苍苔到叶舟。一夜楚江寒食雨，离人白尽未归头。

柳枝词
亭亭画舸系春潭，只待行人酒半酣；不管烟波与风雨，载将离恨过江南。

王禹偁四首
泛吴松江
苇篷疏薄漏斜阳，半日孤吟未过江。唯有鹭鸶知我意，时时翘足对船窗。

对雪
帝乡岁云暮，衡门昼长闭。五日免常参，三馆无公事。读书夜卧迟，多成日高睡。睡起毛骨寒，窗牖琼花坠。披衣出户看，飘飘满天地。岂敢患贫居，聊将贺丰岁。月俸虽无馀，晨炊且相继。薪刍未阙供，酒肴亦能备。数杯奉亲老，一酌均兄弟。妻子不饥寒，相聚歌时瑞。因思河朔民，输挽供边鄙，车重数十斛，路遥几百里，羸蹄冻不行，死辙冰难曳，夜来何处宿，阒寂荒陂里。又思边塞兵，荷戈御胡骑，城上卓旌旗，楼中望烽燧，弓劲添气力，甲寒侵骨髓，今日何处行，牢落穷沙际。自念亦何人，偷安得如是！深为苍生蠹，仍尸谏官位。謇谔无一言，岂得为直士？褒贬无一词，岂得为良史？不耕一亩田，不持一只矢；多惭富人术，且乏安边议。空作对雪吟，勤勤谢知己。

畲田词
其三
鼓声猎猎酒醺醺，斫上高山入乱云。自种自收还自足，不知尧舜是吾君。

其四
北山种了种南山，相助力耕岂有偏。愿得人间皆似我，也应四海少荒田。

村行
马穿山径菊初黄，信马悠悠野兴长。万壑有声含晚籁，数峰无语立斜阳。
棠梨叶落胭脂色，荞麦花开白雪香。何事吟馀忽惆怅？村桥原树似吾乡。

惠崇一首
访杨云卿淮上别墅
地近得频到，相携向野亭。河分冈势断，春入烧痕青。望久人收钓，吟馀鹤振翎。不愁归路晚，明月上前汀。

希昼一首
怀广南转运陈学士
极望随南斗，迢迢思欲迷，春生桂岭外，人在海门西，残日依山尽，长天向水低。遥知仙馆梦，夜夜怯猿啼。

魏野一首
登原州城呈张蕡从事
异乡何处最牵愁？独上边城城上楼。日暮北来唯有雁，地寒西去更无州。
数声塞角高还咽，一派泾河冻不流。君作贫官我为客，此中离恨共难收。

潘阆二首
过华山
高爱三峰插太虚，昂头吟望倒骑驴。旁人大笑从他笑，终拟移家向上居。

秋日登楼客次怀张覃进士
闻说飘零亦异乡，登楼吟望益悲凉。当时欲别言难尽，他日相逢话更长。
蝉噪水村千万树，雁过云岫两三行。明朝策蹇还无定，空倚危栏到夕阳。



寇準四首
春日登楼怀归
高楼聊引望，杳杳一川平。远水无人渡，孤舟尽日横。荒村生断霭，深树语流莺。旧业遥清渭，沉思忽自惊。

江南春
波渺渺，柳依依。孤村芳草远，斜日杏花飞。江南春尽离肠断，蘋满汀洲人未归。

追思柳恽汀洲之咏尚有遗妍因书一绝
杳杳烟波隔千里，白蘋香散东风起。日落汀洲一望时，愁情不断如春水。

南平驿
心随流水还乡国，身向青山上屈盘。远梦不成秋雨细，西风一夜客亭寒。

林逋三首
山园小梅
众芳摇落独暄妍，占尽风情向小园。疏影横斜水清浅，暗香浮动月黄昏。
霜禽欲下先偷眼，粉蝶如知合断魂。幸有微吟可相狎，不须檀板共金尊。

池上作
簇簇菰蒲映寥花，水痕天影蘸秋霞。分明似个屏风上，飞起一道斜。

小隐自题
竹树绕吾庐，清深趣有馀。鹤闲临水久，蜂懒得花疏。酒病妨开卷，春阴入荷锄。尝怜古图画，多半写樵渔。

刘筠一首
南朝
华林酒满劝长星，青漆楼高未称情。麝壁灯回偏照昼，雀航波涨欲浮城。
钟声但恐严妆晚，衣带那知敌国轻。千古风流佳丽地，尽供哀思与兰成。

杨亿一首
汉武
蓬莱银阙浪漫漫，弱水回风欲到难。光照竹宫劳夜拜，露漙金掌费朝餐。
力通青海求龙种，死讳文成食马肝。待诏先生齿编贝，那教索米向长安。

司马池一首
行色
冷于陂水淡于秋，远陌初穷见渡头。犹赖丹青无处画，画成应遣一生愁。

柳永一首
煮海歌
煮海之民何所营？妇无蚕织夫无耕。衣食之源太寥落，牢盆煮就汝输征。年年春夏潮盈浦，潮退刮泥成岛屿。风干日曝盐味加，始灌潮波塯成卤。卤浓盐淡未得闲，采樵深入无穷山。豹踪虎迹不敢避，朝阳出去夕阳还。船载肩擎未遑歇，投入巨灶炎炎热。晨烧暮烁堆积高，才得波涛变成雪。自从潴卤至飞霜，无非假贷充糇粮。秤入官中得微值，一缗往往十缗偿。周而复始无休息，官租未了私租逼。驱妻逐子课工程，虽作人形俱菜色。煮海之民何苦辛，安得母富子不贫。本朝一物不失所，愿广皇仁到海滨。甲兵净洗征输辍，君有馀财罢盐铁。太平相业尔惟盐，化作夏商周时节。

范仲淹二首
赴桐庐郡淮上遇风
一棹危于叶，旁观亦损神。他时在平地，无忽险中人。

江上渔者
江上往来人，但爱鲈鱼美。君看一叶舟，出没风波里。

晏殊二首
无题
油壁香车不再逢，峡云无迹任西东。梨花院落溶溶月，柳絮池塘淡淡风。
几日寂寥伤酒后，一番萧索禁烟中。鱼书欲寄何由达，水远山长处处同。

假中示判官张寺丞王校勘
元巳清明假未开，小园幽径独徘徊。春寒不定斑斑雨，宿醉难禁滟滟杯。
无可奈何花落去，似曾相识燕归来。游梁赋客多风味，莫惜青钱万选才。

秘演一首
书光化军寺壁
万家云树水边州，千里秋风一锡游。晚渡无人过疏雨，乱峰寒翠入西楼。

石延年二首
代意寄师鲁
十年一梦花空委，依旧山河损桃李。雁声北去燕西飞，高楼日日春风里。
眉黛石州山对起，娇波泪落妆如洗。汾河不断天南流，天色无情淡如水。

南朝
南朝人物尽清贤，不事风流即放言。三百年间却堪笑，绝无人可定中原。

宋祁三首
凉蟾
凉蟾啮残云，飞影上西庑。鹊鸦依空墙，蟏蛸已在户。君行阅三岁，确战亦云苦。
新衣本自绽，故裳复谁补？朔风万里来，倘或从君所。风过无传音，徘徊独谁语。

城隅晚意
寥寥天意晚，稍觉井闾闲。水落呈全屿，云生失半山。牛羊樵路暗，灯火客舟还。瞑思输凫鹄，归飞沆漭间。

朱云传
朱游英气凛生风，濒死危言悟帝聪。殿槛不修旌直谏，安昌依旧汉三公。

梅尧臣七首
陶者
陶尽门前土，屋上无片瓦。十指不沾泥，鳞鳞居大厦。

猛虎行
山木暮苍苍，风凄茆叶黄。有虎始离穴，熊罴安敢当。掉尾为旗纛，磨牙为剑鋩。猛气吞赤豹，雄威蹑封狼。不贪犬与豕，不窥藩与墙。当途食人肉，所获乃堂堂。“食人既我分，安得为不祥。麋鹿岂非命，其类宁不伤；满野设罝网，竞以充圆方。而欲我无杀，奈何饥馁肠。”

鲁山山行
适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许？云外一声鸡。

小村
淮阔洲多忽有村，棘篱疏败谩为门。寒鸡得食自呼伴，老叟无衣犹抱孙。
野艇鸟翘唯断缆，枯桑水啮只危根。嗟哉生计一如此，谬入王民版籍论。

看山寄宋中道
前山不碍远，断处吐尖碧。研青点无光，淡墨近有迹。前林横白云，复与后岭隔。孤舟川上人，引望不知夕。安得老画师，写寄幽怀客。

秋日家居
移榻爱晴晖，翛然世虑微。悬虫低复上，斗雀堕还飞。相趁入寒竹，自收当晚闱。无人知静景，苔色照人衣。

东溪
行到东溪看水时，坐临孤屿发船迟。野凫眠岸有闲意，老树著花无丑枝。
短短蒲茸齐似剪，平平沙石净于筛。情虽不厌住不得，薄暮归来车马疲。

欧阳修十三首
晚泊岳阳
卧闻岳阳城里钟，系舟岳阳城下树。正见空江明月来，云水苍茫失江路。
夜深江月弄清辉，水上人歌月下归。一阕声长听不尽，轻舟短楫去如飞。

宿云梦馆
北雁来时岁欲昏，私书归梦杳难分。井桐叶落池荷尽，一夜西窗雨不闻。

春日西湖寄谢法曹歌
西湖春色归，春水绿于染。群芳烂不收，东风落如糁。参军春思乱如云，白发题诗愁送春。遥知湖上一樽酒，能忆天涯万里人。万里思春尚有情，忽逢春至客心惊。雪消门外千山绿，花发江边二月晴。少年把酒送春色，今日逢春头已白。异乡物态与人殊，惟有东风旧相识。

戏答元珍
春风疑不到天涯，二月山城未见花。残雪压枝犹有橘，冻雷惊笋欲抽芽。
夜闻归雁生乡思，病入新年感物华。曾是洛阳花下客，野芳虽晚不须嗟。

黄溪夜泊
楚人自古登临恨，暂到愁肠已九回。万树苍烟三峡暗，满川明月一猿哀。
非乡况复惊残岁，慰客偏宜把酒杯。行见江山且吟咏，不因迁谪岂能来。
别滁
花光浓烂柳轻明，酌酒花前送我行。我亦且如常日醉，莫教弦管作离声。

鹭鸶
激石滩声如战鼓，翻天浪色似银山。滩惊浪打风兼雨，独立亭亭意愈闲。

梦中作
夜凉吹笛千山月，路暗迷人百种花。棋罢不知人换世，酒阑无奈客思家。

庐山高赠同年刘中允归南康
庐山高哉几千仞兮，根盘几百里，嶻然屹立乎长江。是为扬澜左蠡兮，洪涛巨浪日夕相舂撞。云消风止水镜净，泊舟登岸而远望兮，上摩青苍以晻霭，下压后土之鸿厖。试往造乎其间兮，攀缘石磴窥空谾。千岩万壑响松桧，悬崖巨石飞流淙。水声聒聒乱人耳，六月飞雪洒石矼。仙翁释子亦往往而逢兮，吾尝恶其学幻而言哤。但见丹崖翠壁远近映楼阁，晨钟暮鼓杳霭罗幡幢。幽花野草不知其名兮，风吹露湿香涧谷，时有白鹤飞来双。幽寻远去不可极，便欲绝世遗纷痝。羡君买田筑室老其下，插秧盈畴兮，酿酒盈缸。欲令浮岚暖翠千万状，坐卧常对乎轩窗。君怀磊砢有至宝，世俗不辨珉与玒。策名为吏二十载，青衫白首困一邦。宠荣声利不可以苟屈兮，自非青云白石有深趣，其气兀硉何由降？丈夫壮节似君少，嗟我欲说安得巨笔如长杠。

盘车图
浅山嶙嶙，乱石矗矗，山石硗聱车碌碌。山势盘斜随涧谷，侧辙倾辕如欲覆。出乎两崖之隘口，忽见百里之平陆。坡长坂峻牛力疲，天寒日暮人心速。杨褒忍饥官太学，得钱买此才盈幅。爱其树老石硬，山回路转，高下曲直，横斜隐见，妍媸向背各有态，远近分毫皆可辨。自言昔有数家笔，画古传多名姓失。后来见者知谓谁，乞诗梅老聊称述。古画画意不画形，梅诗咏物无隐情。忘形得意知者寡，不若见诗如见画。乃知杨生真好奇，此画此诗兼有之。乐能自足乃为富，岂必金玉名高赀。朝看画，暮读诗，杨生得此可不饥。

明妃曲和王介甫作
胡人以鞍马为家，射猎为俗。泉甘草美无常处，鸟惊兽骇争驰逐。谁将汉女嫁胡儿，风沙无情貌如玉。身行不遇中国人，马上自作思归曲。推手为琵却手琶，胡人共听亦咨嗟。玉颜流落死天涯，琵琶却传来汉家。汉宫争按新声谱，遗恨已深声更苦。纤纤女手生洞房，学得琵琶不下堂。不识黄云出塞路，岂知此声能断肠。

再和明妃曲
汉宫有佳人，天子初未识，一朝随汉使，远嫁单于国。绝色天下无，一失难再得。虽能杀画工，于事竟何益。耳目所及尚如此，万里安能制夷狄。汉计诚已拙，女色难自夸。明妃去时泪，洒向枝上花。狂风日暮起，飘泊落谁家？红颜胜人多薄命，莫怨春风当自嗟。

唐崇徽公主手痕和韩内翰
故乡飞鸟尚啁啾，何况悲笳出塞愁。青冢埋魂知不返，翠崖遗迹为谁留。
玉颜自古为身累，肉食何人与国谋。行路至今空叹息，岩花涧草自春秋。

张方平一首
过沛题歌风台
落托刘郎作帝归，樽前感慨大风诗。淮阴反接英彭族，更欲多求猛士为？

苏舜钦七首
宿华严寺与友生会话
危构岧荛出太虚，坐看斜日堕平芜。白烟覆地澄江阔，皎月当天尺璧孤。
疏磬悲吟来竹阁，青灯寂寞照吟躯。老僧怪我何为者，说尽兴亡涕泪倶。

中秋夜吴江亭上对月，怀前宰张子野及寄君谟蔡大
独坐对月心悠悠，故人不见使我愁。古今共传惜今夕，况在松江亭上头。可怜节物会人意，十日阴雨此夜收。不惟人间重此月，天亦有意于中秋。长空无瑕露表里，拂拂渐上寒光流。江平万顷正碧色，上下清澈双璧浮。自视直欲见筋脉，无所逃遁鱼龙忧。不疑身世在地上，只恐槎去触斗牛。景清境胜返不足，叹息此际无交游。心魂冷烈晓不寝，勉为笔此传中州。

淮中晚泊犊头
春阴垂野草青青，时有幽花一树明。晚泊孤舟古祠下，满川风雨看潮生。

淮中风浪
春风如怒虎，掀浪沃斜晖。天阔云相乱，汀遥鹭共飞。冥冥走阴气，凛凛挫阳威。难息人间险，临流涕一挥。

独步游沧浪亭
花枝低攲草色齐，不可骑入步是宜。时时携酒只独往，醉倒唯有春风知。

晚泊龟山
南湾晚泊一徘徊，小径山间佛寺开。石势向人森剑戟，滩光和月泻琼瑰。
每伤道路销时序，但屈心情入酒杯。夜籁不喧群动息，长吟聊以寄馀哀。

夏意
别院深深夏簟清，石榴开遍透帘明。树阴满地日当午，梦觉流莺时一声。

赵抃二首
次韵孔宪蓬莱阁
山巅危构傍蓬莱，水阁风长此快哉。天地涵容百川入，晨昏浮动两潮来。
遥思坐上游观远，愈觉胸中度量开。忆我去年曾望海，杭州东向亦楼台。

出雁荡回望常云峰
游遍名山未肯休，征车已发尚回眸。高峰似亦多情思，百里依然一探头。

李觏二首
忆钱塘江
昔年乘醉举归帆，隐隐前山日半衔。好是满江涵返照，水仙齐着淡红衫。

读长恨辞二首
蜀道如天夜雨淫，乱铃声里倍沾襟。当时更有军中死，自是君王不动心。

邵雍四首
愁花吟
三千宫女衣宫袍，望幸心同各自娇。初似绽时犹淡薄，半来开处特妖娆。
檀心未吐香先发，露粉既垂魂已销。对此芳樽多少意，看看风雨骋粗豪。

闲适吟
南窗睡起望春山，山在霏微烟霭间。千里难逃两眼净，百年未见一人闲。
情如落絮无高下，心似游丝自往还。又恐幽禽知此意，故来枝上语绵蛮。

月陂闲步
因随芳草行来远，为爱清波归去迟。独步独吟仍独坐，初凉天气未寒时。

感雪吟
旨酒嘉肴与管弦，通宵鼎沸乐丰年。侯门深处还知否，百万流民在露天。

蔡襄一首
梦游洛中十首
其五
霜后丹枫照曲堤，酒阑明月下前溪。石楼夜半云中啸，惊起沙禽过水西。

周敦颐一首
治平乙巳暮春十四日同宋复古游山巅至大林寺书四十字
三月山方暖，林花互照明。路盘层顶上，人在半空行。水色云含白，禽声谷应清。天风拂襟袂，缥渺觉身轻。

文同五首
和张屯田秋晚灵峰东阁闲望
直栏横绝紫微阴，凭久秋光照客襟。一道山川寒色远，万家灯火夕阳深。
泾滩水落群鸦集，秦岭云高断雁沉。此兴浩然须把酒，可怜难醉异乡心。

春庭
春院阴阴翠霭低，春庭寂寂晓光迷。花间蜂去抱黄粉，苔上燕来衔绿泥。两行高梧初荫合，一番新草恰生齐。微禽已识幽人意，飞下栏杆向里啼。

亭口
林上翩翩雁影斜，满川红叶映人家。岩头孤寺见横阁，有客独来登暮霞。

可笑口号七章
可笑庭前小儿女，栽盆贮水种浮萍。不知何处闻人说，一夜一根生七茎

涵碧亭
轩窗晓吹清，枕簟晴光冷。亭上逍遥人，满身摇水影。

曾巩二首
咏柳
乱条犹未变初黄，倚得东风势便狂。解把飞花蒙日月，不知天地有清霜。

西楼
海浪如云去却回，北风吹起数声雷。朱楼四面钩疏箔，卧看千山急雨来。

刘敞三首
春草
春草绵绵不可名，水边原上乱抽荣。似嫌车马繁华地，才入城门便不生。

微雨登城二首
雨映寒空半有无，重楼闲上倚城隅。浅深山色高低树，一片江南水墨图。

别永叔后记事
醉中不记别君时，卧载征车南向驰。惊觉尚疑君在侧，满身明月正相随。

司马光二首
南园饮罢留宿，诘朝呈鲜于子骏、范尧夫彝叟兄弟
园僻青春深，衣寒积雨阕。中宵酒力散，卧对满窗月。旁观万象寂，远听群动绝。只疑玉壶冰，未足比明洁。

夏日西斋书事
榴花映叶未全开，槐影沉沉雨势来。小院地偏人不到，满庭鸟迹印苍苔。


王安石十七首
河北民
河北民，生近二边长苦辛。家家养子学耕织，输与官家事夷狄。今年大旱千里赤，州县仍催给河役。老小相携来就南，南人丰年自无食。悲愁白日天地昏，路旁过者无颜色。汝生不及贞观中，斗粟数钱无兵戎。

葛溪驿
缺月昏昏漏未央，一灯明灭照秋床。病身最觉风露早，归梦不知山水长。
坐感岁时歌慷慨，起看天地色凄凉。鸣蝉更乱行人耳，正抱疏桐叶半黄。

桃源行
望夷宫中鹿为马，秦人半死长城下。避时不独商山翁，亦有桃源种桃者。此来种桃经几春，采花食实枝为薪。儿孙生长与世隔，虽有父子无君臣。渔郎漾舟迷远近，花间相见惊相问。世上那知古有秦，山中岂料今为晋。闻道长安吹战尘，春风回首一沾巾。重华一去宁复得，天下纷纷经几秦。

壬辰寒食
客思似杨柳，春风千万条。更倾寒食泪，欲涨冶城潮。巾发雪争出，镜颜朱早凋。未知轩冕乐，但欲老渔樵。

明妃曲二首
其一
明妃初出汉宫时，泪湿春风鬓脚垂。低徊顾影无颜色，尚得君王不自持。归来却怪丹青手，入眼平生未曾有。意态由来画不成，当时枉杀毛延寿。一去心知更不归，可怜着尽汉宫衣。寄声欲问塞南事，只有年年鸿雁飞。家人万里传消息：“好在毡城莫相忆，君不见咫尺长门闭阿娇，人生失意无南北。”

其二
明妃初嫁与胡儿，毡车百两皆胡姬。含情欲说独无处，传与琵琶心自知。黄金捍拨春风手，弹看飞鸿劝胡酒。汉宫侍女暗垂泪，沙上行人却回首：“汉恩自浅胡自深，人生乐在相知心。”可怜青冢已芜没，尚有哀弦留至今。

示长安君
少年离别意非轻，老去相逢亦怆情。草草杯盘供笑语，昏昏灯火话平生。
自怜湖海三年隔，又作尘沙万里行。欲问后期何日是，寄书应见雁南征。

泊船瓜洲
京口瓜洲一水间，钟山只隔数重山。春风自绿江南岸，明月何时照我还？

书湖阴先生壁二首
茅檐长扫静无苔，花木成畦手自栽。一水护田将绿绕，两山排闼送青来。

北山
北山输绿涨横陂，直堑回塘滟滟时。细数落花因坐久，缓寻芳草得归迟。

木末
木末北山烟冉冉，草根南涧水泠泠。缲成白雪桑重绿，割尽黄云稻正青。

金陵即事三首
水际柴门一半开，小桥分路入青苔。背人照影无穷柳，隔屋吹香并是梅。


北陂杏花
一陂春水绕花身，花影妖饶各占春。纵被春风吹作雪，绝胜南陌碾成尘。

秣陵道中口占二首
经世才难就，田园路欲迷。殷勤将白发，下马照青溪。

南浦
南浦随花去，回舟路已迷。暗香无觅处，日落画桥西。

山中
随月出山去，寻云相伴归。春晨花上露，芳气著人衣。

江上
江水漾西风，江花脱晚红。离情被横笛，吹过乱山东。

郑獬二首
采凫茨
朝携一筐出，暮携一筐归。十指欲流血，且急眼前饥。官仓岂无粟？粒粒藏珠玑。一粒不出仓，仓中群鼠肥。

春尽
春尽行人未到家，春风应怪在天涯。夜来过岭忽闻雨，今日满溪俱是花。
前树未回疑路断，后山才转便云遮。野间绝少尘埃汙，唯有清泉漾白沙。

俞紫芝二首
宿蒋山栖霞寺
独坐清谈久亦劳，碧松燃火暖衾袍。夜深童子唤不起，猛虎一声山月高。

无题
深深画陌倚朱门，腮粉轻红湿泪痕。寂寞绣屏人未见，杏花疏雨立黄昏。

刘攽二首
雨后池上
一雨池塘水面平，淡磨明镜照檐楹。东风忽起垂杨舞，更作荷心万点声。

新晴
青苔满地初晴后，绿树无人昼梦馀。唯有南风旧相识，径开门户又翻书。

王安国一首
游庐山宿栖贤寺
古屋萧萧卧不周，披裘起坐兴绸缪。千山月午乾坤昼，一壑泉鸣风雨秋。
迹入尘中惭有累，心期物外欲何求。明朝松路须惆怅，忍更无诗向此留。

王令三首
暑旱苦热
清风无力屠得热，落日着翅飞上山。人固已惧江海竭，天岂不惜河汉干。
  昆、仑之高有积雪，蓬莱之远常遗寒，不能手提天下往，何忍身去游其间。

饿者行
雨雪不止泥路迂，马倒伏地人下扶。居者不出行者止，午市不合人空衢。道中独行乃谁子？饿者负席缘门呼。高门食饮岂无弃，愿从犬马求其馀。耳闻门开身就拜，拜伏不起呵群奴。喉干无声哭无泪，引杖去此他何如？路旁少年无所语，归视纸上还长吁。

春游
春城儿女纵春游，醉倚层台笑上楼。满眼落花多少意，若何无个解春愁？

程颢一首
郊行即事
芳原绿野恣行时，春入遥山碧四围。兴逐乱红穿柳巷，困临流水坐苔矶。
莫辞盏酒十分醉，只恐风花一片飞。况是清明好天气，不妨游衍莫忘归。

苏轼二十五首
和子由渑池怀旧
人生到处知何似？应似飞鸿踏雪泥。泥上偶然留指爪，鸿飞那复计东西？
老僧已死成新塔，坏壁无由见旧题。往日崎岖还记否？路长人困蹇驴嘶。

出颍口初见淮山，是日至寿州
我行日夜向江海，枫叶芦花秋兴长。长淮忽迷天远近，青山久与船低昂。
寿州已见白石塔，短棹未转黄茆冈。波平风软望不到，故人久立烟苍茫。

戏子由
宛丘先生长如丘，宛丘学舍小如舟。常时低头诵经史，忽然欠伸屋打头。斜风吹帷雨注面，先生不愧旁人羞。任从饱死笑方朔，肯为雨立求秦优？眼前勃谿何足道，处置六凿须天游。读书万卷不读律，致君尧舜知无术。劝农冠盖闹如云，送老齑盐甘似蜜。门前万事不挂眼，头虽长低气不屈。馀杭别驾无功劳，画堂五丈容旂旄。重楼跨空雨声远，屋多人少风骚骚。平生所惭今不耻，坐对疲氓更鞭箠。道逢阳虎呼与言，心知其非口诺唯。居高志下真何益，气节消缩今无几。文章小伎安足程，先生别驾旧齐名。如今衰老俱无用，付与时人分重轻。

六月二十七日望湖楼醉书
黑云翻墨未遮山，白雨跳珠乱入船。卷地风来忽吹散，望湖楼下水如天。

法惠寺横翠阁
朝见吴山横，暮见吴山纵。吴山故多态，转折为君容。幽人起朱阁，空洞更无物，惟有千步冈，东西作帘额。春来故国归无期，人言秋悲春更悲。已泛平湖思濯锦，更见横翠忆峨眉。雕栏能得几时好，不独凭栏人易老。百年兴废更堪哀，悬知草莽化池台。游人寻我旧游处，但觅吴山横处来。

饮湖上初晴后雨
水光潋滟晴方好，山色空濛雨亦奇。欲把西湖比西子，淡妆浓抹总相宜。

无锡道中赋水车
翻翻联联衔尾鸦，荦荦确确蜕骨蛇。分畴翠浪走云阵，剌水绿针抽稻芽。
洞庭五月欲飞沙，鼉鸣窟中如打衙。天工不见老翁泣，唤取阿香推雷车。

东栏梨花
梨花淡白柳深青，柳絮飞时花满城。惆怅东栏一株雪，人生看得几清明。

百步洪
长洪斗落生跳波，轻舟南下如投梭。水师绝叫凫雁起，乱石一线争磋磨。有如兔走鹰隼落，骏马下注千丈坡，断弦离柱箭脱手，飞电过隙珠翻荷。四山眩转风掠耳，但见流沫生千涡。崄中得乐虽一快，何异水伯夸秋河。我生乘化日夜逝，坐觉一念逾新罗。纷纷争夺醉梦里，岂信荆棘埋铜驼。觉来俯仰失千劫，回视此水殊委蛇。君看岸边苍石上，古来篙眼如蜂窠。但应此心无所住，造物虽驶如吾何！回船上马各归去，多言譊譊师所呵。

月夜与客饮杏花下
杏花飞帘散馀春，明月入户寻幽人。褰衣步月踏花影，炯如流水涵青蘋。花间置酒清香发，争挽长条落香雪。山城酒薄不堪饮，劝君且吸杯中月。洞箫声断月明中，唯忧月落酒杯空。明朝卷地春风恶，但见绿叶栖残红。

初到黄州
自笑平生为口忙，老来事业转荒唐。长江绕郭知鱼美，好竹连山觉笋香。
逐客不妨员外置，诗人例作水曹郎。只惭无补丝毫事，尚费官家压酒囊。

寓居定惠院之东，杂花满山，有海棠一株，土人不知贵也
江城地瘴蕃草木，只有名花苦幽独。嫣然一笑竹篱间，桃李漫山总粗俗。也知造物有深意，故遣佳人在空谷。自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。先生食饱无一事，散步逍遥自扪腹。不问人家与僧舍，拄杖敲门看修竹。忽逢绝艳照衰朽，叹息无言揩病目。陋邦何处得此花，无乃好事移西蜀。寸根千里不易致，衔子飞来定鸿鹄。天涯流落俱可念，为饮一樽歌此曲。明朝酒醒还独来，雪落纷纷那忍触！

东坡
雨洗东坡月色清，市人行尽野人行。莫嫌荦确坡头路，自爱铿然曳杖声。

题西林壁
横看成岭侧成峰，远近高低各不同。不识庐山真面目，只缘身在此山中。

惠崇春江晓景
竹外桃花三两枝，春江水暖鸭先知。蒌蒿满地芦芽短，正是河豚欲上时。

书鄢陵王主薄所画折枝
论画以形似，见与儿童邻。赋诗必此诗，定非知诗人。诗画本一律，天工与清新。
边鸾雀写生，赵昌花传神。何如此两幅，疏淡含精匀。谁言一点红，解寄无边春。

赠刘景文
荷尽已无擎雨盖，菊残犹有傲霜枝。一年好景君须记，最是橙黄橘绿时。

泛颍
我性喜临水，得颍意甚奇。到官十日来，九日河之湄。吏民笑相语，“使君老而痴”。使君实不痴，流水有令姿。绕郡十馀里，不驶亦不迟。上流直而清，下流曲而漪。画船俯明镜，笑问汝为谁。忽然生鳞甲，乱我须与眉。散为百东坡，顷刻复在兹。此岂水薄相，与我相娱嬉。声色与臭味，颠倒炫小儿。等是儿戏物，水中少磷缁。赵陈两欧阳，同参天人师。观妙各有得，共赋《泛颍》诗。

荔支叹
十里一置飞尘灰，五里一堠兵火催。颠阬仆谷相枕藉，知是荔支龙眼来。飞车跨山鹘横海，风枝露叶如新采。宫中美人一破颜，惊尘溅血流千载。永元荔支来交州，天宝岁贡取之涪。至今欲食林甫肉，无人举觞酹伯游。我愿天公怜赤子，莫生尤物为疮痏。雨顺风调百谷登，民不饥寒为上瑞。君不见武夷溪边粟粒芽，前丁后蔡相笼加。争新买宠各出意，今年斗品充官茶。吾君所乏岂此物？致养口体何陋耶！洛阳相君忠孝家，可怜亦进姚黄花。

被酒独行，遍至子云、威、徽、先觉四黎之舍三首
半醒半醉问诸黎：“竹刺藤梢步步迷。”“但寻牛矢觅归路，家在牛栏西复西。”

纵笔
其一
寂寂东坡一病翁，白须萧散满霜风。小儿误喜朱颜在，一笑那知是酒红。

其二
父老争看乌角巾，应缘曾现宰官身，溪边古路三叉口，独立斜阳数过人。

澄迈驿通潮阁
馀生欲老海南村，帝遣巫阳招我魂。杳杳天低鹘没处，青山一发是中原。

六月二十日夜渡海
参横斗转欲三更，苦雨终风也解晴。云散月明谁点缀，天容海色本澄清。空馀鲁叟乘桴意，粗识轩辕奏乐声。九死南荒吾不恨，兹游奇绝冠平生。

次韵江晦叔
钟鼓江南岸，归来梦自惊。浮云时事改，孤月此心明。雨已倾盆落，诗仍翻水成。二江争送客，木杪看桥横。

苏辙四首
春日耕者
阳气先从土脉知，老农夜起饲牛饥。雨深一尺春耕利，日出三竿晓饷迟。
妇子同来相妩媚，乌鸢飞下巧追随。纷纭政令曾何补？要取终年风雨时。

闰九月重九与父老小饮四绝
获罪清时世共憎，龙川父老尚相寻。直须便作乡关看，莫起天涯万里心。

买炭
苦寒搜病骨，丝纩莫能御。析薪燎枯竹，勃郁烟充宇。西山古松栎，材大招斤斧。根槎委溪谷，龙伏熊虎踞。挑抉靡遗馀，陶穴付一炬。积火变深黳，牙角犹愤怒。老翁拥破毡，正昼出无屦。百钱不满篮，一坐幸至莫。御炉岁增贡，圆直中常度。闾阎不敢售，根节姑付汝。升平百年后，地力已难富。知夸不知啬，俯首欲谁诉。百物今尽然，岂为一炭故。我老或不及，预为子孙惧。

秋稼
雨晴秋稼如云屯，豆没鸡兔禾没人。老农欢笑语行路，十年俭薄无今晨。无风无雨更一月，藜羹黍饭供四邻。天公似许百姓足，人事未可一二论。穷边逃卒到处满，烧场入室才逡巡。县符星火杂鞭箠，解衣乞与犹怒嗔。我愿人心似天意，爱惜老弱怜孤贫。古来尧舜知有否？诗书到此皆空文。

孔平仲二首
霁夜
寂历帘栊深夜明，摇回清梦戍墙铃。狂风送雨已何处？淡月笼云犹未醒。
早有秋声随堕叶，独将凉意伴流萤。明朝准拟南轩望，洗出庐山万丈青。

寄内
试说途中景，方知别后心：行人日暮少，风雪乱山深。

张舜民一首
打麦
打麦打麦，彭彭魄魄，声在山南应山北。四月太阳出东北，才离海峤麦尚青，转到天心麦已熟。鹖旦催人夜不眠，竹鸡叫雨云如墨。大妇腰镰出，小妇具筐逐，上垅先捋青，下垅已成束。田家以苦乃为乐，敢惮头枯面焦黑。贵人荐庙已尝新，酒醴雍容会所亲。曲终厌饫劳童仆，岂信田家未入唇。尽将精好输公赋，次把升斗求市人。麦秋正急又秧禾，丰岁自少凶岁多，田家辛苦可奈何！将此打麦词，兼作插禾歌。

道潜三首
秋江
赤叶枫林落酒旗，白沙洲渚夕阳微。数声柔橹苍茫外，何处江村人夜归？

临平道中
风蒲猎猎弄轻柔，欲立蜻蜓不自由。五月临平山下路，藕花无数满汀洲。

夏日龙井书事
自怜多病畏炎曦，长夏投踪此最宜。青石白沙含浅濑，碧桐苍竹颳凉飔。
云中鸡犬听难辨，谷口渔樵问不知。斑杖芒鞋随步远，归来烟火认茅茨。

黄庭坚十八首
汴岸置酒赠黄十七
吾宗端居丛百忧，长歌劝之肯出游？黄流不解涴明月，碧树为我生凉秋。
初平群羊置莫问，叔度千顷醉即休谁倚柁楼吹玉笛，斗杓寒挂屋山头。

赣上食莲有感
莲实大如指，分甘念母慈。共房头𧥄𧥄，更深兄弟思。实中有么荷，拳如小儿手。令我念众雏，迎门索梨枣。莲心政自苦，食苦何能甘？甘餐恐腊毒，素食则怀惭。莲生淤泥中，不与泥同调。食莲谁不甘？知味良独少。吾家双井塘，十里秋风香。安得同袍子，归制芙蓉裳。

上大蒙笼
黄雾冥冥小石门，苔衣草路无人迹。苦竹参天大石门，虎迒兔蹊聊倚息。阴风搜林山鬼啸，千丈寒藤绕崩石。清风源里有人家，牛羊在山亦桑麻。向来陆梁嫚官府，试呼使前问其故。衣冠汉仪民父子，吏曹扰之至如此。“穷乡有米无食盐，今日有盐无食米；但愿官清不爱钱，长养儿孙听驱使。”

登快阁
痴儿了却公家事，快阁东西倚晚晴。落木千山天远大，澄江一道月分明。
朱弦已为佳人绝，青眼聊因美酒横。万里归船弄长笛，此心吾与白鸥盟。

夜发分宁寄杜涧叟
阳关一曲水东流，灯火旌阳一钓舟。我自只如常日醉，满川风月替人愁。

送王郎
酌君以蒲城桑落之酒，泛君以湘累秋菊之英，赠君以黟川点漆之墨，送君以阳关堕泪之声。酒浇胸次之磊隗，菊制短世之颓龄，墨以传万古文章之印，歌以写一家兄弟之情。江山千里俱头白，骨肉十年终眼青。连床夜语鸡戒晓，书囊无底谈未了。有功翰墨乃如此，何恨远别音书少？炊沙作糜终不饱，镂冰文章费工巧，要须心地收汗马，孔孟行世日杲杲。有弟有弟力持家，妇能养姑供珍鲑。儿大诗书女丝麻，公但读书煮春茶。

寄黄几复
我居北海君南海，寄雁传书谢不能。桃李春风一杯酒，江湖夜雨十年灯。
持家但有四立壁，治病不蕲三折肱。想得读书头已白，隔溪猿哭瘴溪藤。

和答钱穆父咏猩猩毛笔
爱酒醉魂在，能言机事疏。平生几两屐，身后五车书。物色看《王会》，勋劳在石渠。拔毛能济世，端为谢杨朱。

戏呈孔毅父
管城子无食肉相，孔方兄有绝交书。文章功用不经世，何异丝窠缀露珠。
校书著作频诏除，犹能上车问何如。忽忆僧床同野饭，梦随秋雁到东湖。

题竹石牧牛
野次小峥嵘，幽篁相倚绿。阿童三尺棰，御此老觳觫。石吾甚爱之，勿遣牛砺角；牛砺角尚可，牛斗残我竹。

题落星寺岚漪轩
落星开士深结屋，龙阁老翁来赋诗。小雨藏山客坐久，长江接天帆到迟。
宴寝清香与世隔，画图妙绝无人知。蜂房各自开户牖，处处煮茶藤一枝。

六月十七日昼寝
红尘席帽乌靴里，想见沧洲白鸟双。马龁枯萁喧午枕，梦成风雨浪翻江。

病起荆江亭即事
闭门觅句陈无己，对客挥毫秦少游。正字不知温饱未，西风吹泪古藤州。

王充道送水仙花五十枝，欣然会心，为之作咏
凌波仙子生尘袜，水上轻盈步微月。是谁招此断肠魂，种作寒花寄愁绝。
含香体素欲倾城，山礬是弟梅是兄。坐对真成被花恼，出门一笑大江横。

蚁蝶图
胡蝶双飞得意，偶然毕命网罗。群蚁争收坠翼，策勋归去南柯。

新喻道中寄元明用觞字韵
中年畏病不举酒，孤负东来数百觞。唤客煎茶山店远，看人获稻午风凉。
但知家里俱无恙，不用书来细作行。一百八盘携手上，至今犹梦绕羊肠。

鄂州南楼书事
四顾山光接水光，凭栏十里芰荷香。清风明月无人管，并作南楼一味凉。

宜阳别元明用觞字韵
霜须八十期同老，酌我仙人九酝觞。明月湾头松老大，永思堂下草荒凉。
千林风雨莺求友，万里云天雁断行。别夜不眠听鼠啮，非关春茗搅枯肠。

吕南公二首
老樵
何山老翁鬂垂雪，担负樵苏清晓发。城门在望来路长，樵重身羸如疲鳖。皮枯亦复汗淋沥，步强遥闻气呜咽。同行壮俊常后追，体倦心烦未容歇。街东少年殊傲岸，和袖高扉厉声唤。低眉索价退听言，移刻才蒙酬与半。纳樵收值不敢缓，病妇倚门待朝爨。

勿愿寿
勿愿寿，寿不利贫只利富。君不见生平龌龊南邻翁，绮纨合杂歌鼓雄，子孙奢华百事便，死后祭葬如王公。西家老人晓稼穑，白发空多缺衣食。儿孱妻病盆甑干，静卧藜床冷无席。

秦观五首
游鉴湖
画舫珠帘出缭墙，天风吹到芰荷乡。水光入座杯盘莹，花气侵人笑语香。
翡翠侧身窥渌酒，蜻蜓偷眼避红妆。蒲萄力缓单衣怯，始信湖中五月凉。

春日
其一
霜落邗沟积水清，寒星无数傍船明。菰蒲深处疑无地，忽有人家笑语声。

其二
月团新碾瀹花瓷，饮罢呼儿课《楚词》。风定小轩无落叶，青虫相对吐秋丝。

春日
一夕轻雷落万丝，霁光浮瓦碧参差。有情芍药含春泪，无力蔷薇卧晓枝。

赏酴釄有感
春来百物不入眼，唯见此花堪断肠。借问断肠缘底事？罗衣曾似此花香。

米芾一首
垂虹亭
断云一叶洞庭帆，玉破鲈鱼金破柑。好作新诗寄桑苎，垂虹秋色满东南。

贺铸二首
病后登快哉亭
经雨清蝉得意鸣，征尘断处见归程。病来把酒不知厌，梦后倚楼无限情。
鸦带斜阳投古刹，草将野色入荒城。故园又负黄华约，但觉秋风发上生。

野步
津头微径望城斜，水落孤村格嫩沙。黄草庵中疏雨湿，白头翁妪坐看瓜。

陈师道七首
别三子
夫妇死同穴，父子贫贱离。天下宁有此，昔闻今见之。母前三子后，熟视不得追。嗟乎胡不仁，使我至于斯。有女初束发，已知生离悲。枕我不肯起，畏我从此辞。大儿学语言，拜揖未胜衣。唤耶我欲去，此语那可思。小儿襁褓间，抱负有母慈。汝哭犹在耳，我怀人得知。

次韵春怀
老形已具臂膝痛，春事无多樱笋来。败絮不温生虮虱，大杯覆酒着尘埃。
衰年此日仍为客，旧国当时只废台。河岭尚堪供极目，少年为句未须哀。

绝句
书当快意读易尽，客有可人期不来。世事相违每如此，好怀百岁几回开。

怀远
海外三年谪，天南万里行。生前只为累，身后更须名？未得平安报，空怀故旧情。斯人有如此，无复涕纵横。

春怀示邻里
断墙着雨蜗成字，老屋无僧燕作家。剩欲出门追语笑，却嫌归鬓着尘沙。
风翻蛛网开三面，雷动蜂窠趁两衙。屡失南邻春事约，只今容有未开花。

宿合清口
风叶初疑雨，晴窗误作明。穿林出去鸟，举棹有来声。深渚鱼犹得，寒沙雁自惊。卧家还就道，自计岂苍生。

宿齐河
烛暗人初寂，寒生夜向深。潜鱼聚沙窟，坠鸟滑霜林。稍作他方计，初回万里心。还家只有梦，更着晓寒侵。

晁补之三首
题谷熟驿舍二首
其一
驿后新篱接短墙，枯荷衰柳小池塘。倦游对此忘行路，徙倚轩窗看夕阳。

其二
一官南北鬓将华，数亩荒池净水花。扫地开窗置书几，此生随处便为家。

自蒲赴湖早行作
小隐幽情薄宦身，五更骑马寿安尘。春如流水行随客，晓与青山气逼人。
报国丹心千载事，对花霜鬓一番新。秦吴绝域从来恨，我已能知莫问津。

张耒七首
初见嵩山
年来鞍马困尘埃，赖有青山豁我怀。日暮北风吹雨去，数峰清痩出云来。

劳歌
暑天三月元无雨，云头不合唯飞土。深堂无人午睡馀，欲动身先汗如雨。忽怜长街负重民，筋骸长彀十石弩。半衲遮背是生涯，以力受金饱儿女。人家牛马系高木，惜恐牛躯犯炎酷。天工作民良久艰，谁知不如牛马福。

对莲花戏寄晁应之
平池碧玉秋波莹，绿云拥扇青瑶柄。水宫仙女斗新妆，轻步凌波踏明镜。彩桥下有双鸳戏，曾托鸳鸯问深意。半开微敛竟无言，裛露微微洒秋泪。晁郎神仙好风格，须遣仙娥伴仙客。人间万事苦参差，吹尽清香不来摘。

己卯十二月二十日感事
高楼乘兴独登临，搔首天涯岁暮心。带雪腊风藏泽国，犯寒春色著烟林。
山川极目风光异，岁月惊怀老境侵。可是斯文天未丧？楚囚何事涕沾襟。

夜坐
庭户无人秋月明，夜霜欲落气先清。梧桐直不甘衰谢，数叶迎风尚有声。

秋夜寄远
秋晚萧条风露清，星河耿耿漏丁丁。只应新月频相见，长向玉楼东畔生。

偶题
相逢记得画桥头，花似精神柳似柔。莫谓无情即无语，春风传意水传愁。

崔鶠一首
过湖
记得诗狂欲发时，鄱阳湖里月明知。无人为觅桓伊笛，自卷秋芦片叶吹。

饶节二首
偶成
松下柴门闭绿苔，只有蝴蝶双飞来。蜜蜂两股大如茧，应是前山花已开。

晚起
月落庵前梦未回，松间无限鸟声催。莫言春色无人赏，野菜花开蝶也来。

江端友一首
牛酥行
有客有客官长安，牛酥百斤亲自煎。倍道奔驰少师府，望尘且欲迎归轩。守阍呼语“不必出，已有人居第一先。其多乃复倍于此，台颜顾视初怡然。昨朝所献虽第二，桶以纯漆丽且坚。今君来迟数又少，青纸题封难胜前。”持归空惭辽东豕，努力明年趁头市。

洪炎二首
山中闻杜鹃
山中二月闻杜鹃，百草争芳已销歇。绿阴初不待薰风，啼鸟区区自流血。
北窗移灯欲三更，南山高林时一声。言归汝亦无归处，何用多言伤我情。

四月二十三日晚同太冲、表之、公实野步
四山矗矗野田田，近是人烟远是村。鸟外疏钟灵隐寺，花边流水武陵源。
有逢即画元非笔，所见皆诗本不言。看插秧针欲忘返，杖藜徙倚到黄昏。

唐庚二首
春日郊外
城中未省有春光，城外榆槐已半黄。山好更宜馀积雪，水生看欲倒垂杨。
莺边日暖如人语，草际风来作药香。疑此江头有佳句，为君寻取却茫茫。

醉眠
山静似太古，日长如小年。馀花犹可醉，好鸟不妨眠。世味门常掩，时光簟已便。梦中频得句，拈笔又忘签。

惠洪二首
庐山杂兴
别开山径入松关，半在云间半雨间。红叶满庭人倚槛，一池寒水动秋山。

瑜上人自灵石来求鸣玉轩诗，会予断作语，复决堤作一首
道人去我久，书问且不数。闻余窜南荒，惊悸日枯削。安知跨大海，往返如入郭？譬如人弄潮，覆却甚自若。旁多聚观者，缩头胆为落。僻处少过从，闲庭堕斗雀。手倦失轻纨，叩门谁剥啄？开关忽见之，但觉瘦矍铄。立谈慰良苦，兀坐叙契阔。谁持稻田衣，包此剪翎鹤？远来殊可念，此意重山岳。悃愊见无华，语论出棱角。为余三日留，颇觉解寂寞。忽然欲归去，破裓不容捉。想见历千峰，细路如遗索。相寻固自佳，乞诗亦不恶。而余病多语，方以默为药。寄声灵石山：“诗当替余作。”便觉鸣玉轩，跳波惊夜壑。

晁冲之二首
夷门行赠秦夷仲
君不见夷门客有侯羸风，杀人白昼红尘中，京兆知名不敢捕，倚天长剑著崆峒。同时结交三数公，联翩走马几青骢。仰天一笑万事空，入门宾客不复通，起家簪笏明光宫。呜呼！男儿名重太山身如叶，手犯龙鳞心莫慑。一生好色马相如，慷慨直辞犹谏猎。

感梅忆王立之
王子已仙去，梅花空自新。江山馀此物，海岱失斯人。宾客他乡老，园林几度春。城南载酒地，生死一沾巾。

徐俯一首
春游湖
双飞燕子几时回？夹岸桃花蘸水开。春雨断桥人不渡，小舟撑出柳阴来。

郭晖妻一首
答外
碧纱窗下启椷封，尺纸从头彻尾空。应是仙郎怀别恨，忆人全在不言中。

汪藻二首
春日
一春略无十日晴，处处浮云将雨行。野田春水碧于镜，人影渡傍鸥不惊。
桃花嫣然出篱笑，似开未开最有情。茅茨烟暝客衣湿，破梦午鸡啼一声。

己酉乱后寄常州使君侄
草草官军渡，悠悠敌骑旋。方尝勾践胆，已补女蜗天。诸将争阴拱，苍生忍倒悬。乾坤满群盗，何日是归年！

王庭珪二首
移居东村作
避地东村深几许？青山窟里起炊烟。敢嫌茅屋绝低小，净扫土床堪醉眠。
鸟不住啼天更静，花多晚发地应偏。遥看翠竹娟娟好，犹隔西泉数亩田。

送胡邦衡之新州贬所
大厦元非一木支，欲将独力拄倾危。痴儿不了官家事，男子要为天下奇。
当日奸谀皆胆落，平生忠义只心知。端能饱吃新州饭，在处江山足护持。

韩驹三首
夜泊宁陵
汴水日驰三百里，扁舟东下更开帆。旦辞杞国风微北，夜泊宁陵月正南。
老树挟霜鸣窣窣，寒花垂露落毵毵。茫然不悟身何处，水色天光共蔚蓝。

十绝为亚卿作
其五
君住江滨起画楼，妾居海角送潮头。潮中有妾相思泪，流到楼前更不流。

其八
妾愿为云逐画樯，君言十日看归航。恐君回首高城隔，直倚江楼过夕阳。

朱敦儒一首
忆旧
早年京洛识前辈，晚景江湖无故人。难与儿童谈旧事，夜攀庭树数星辰。

吕本中七首
春日即事
病起多情白日迟，强来庭下探花期。雪消池馆初春后，人倚栏干欲暮时。
乱蝶狂蜂倶有意，兔葵燕麦自无知。池边垂柳腰支活，折尽长条为寄谁。

兵乱后自嬉杂诗
其一
晚逢戎马际，处处聚兵时。后死翻为累，偷生未有期。积忧全少睡，经劫抱长饥。欲逐范仔辈，同盟起义师。

其七
将士承恩泽，临危勿择安。牛衣寒卧易，马革裹尸难。破虏陈奇计，策勋超达官。兜鍪未可忽，从古出貂冠。

其九
万事多反覆，萧兰不辨真。汝为误国贼，我作破家人。求饱羹无糁，浇愁爵有尘。往来梁上燕，相顾却情亲。

其二十四
君父围城内，忽逾三月期。六龙时臲卼，百雉日孤危。报国宁无策，全躯各有词：“旄头渐低小，早晚定班师”。

其二十七
偷生戎马内，室宇半摧残。假寐何曾看，惊魂尚未安。风前花自妥，雨后食犹寒。望断京华信，终宵泪不干。

听雨
日数归期似有期，故园无语说相思。芭蕉叶上三更雨，正是愁人睡觉时。

李清照二首
乌江
生当作人杰，死亦为鬼雄。至今思项羽，不肯过江东。

春残
春残何事苦思乡，病里梳头恨最长。梁燕语多终日在，蔷薇风细一帘香。

曾几三首
苏秀道中，自七月二十五日夜大雨三日，秋苗以苏，喜而有作
一夕骄阳转作霖，梦回凉冷润衣襟。不愁屋漏床床湿，且喜溪流岸岸深。
千里稻花应秀色，五更桐叶最佳音。无田似我犹欣舞，何况田间望岁心。

癸未八月十四日至十六夜月色皆佳
年年岁岁望中秋，岁岁年年雾雨愁。凉月风光三夜好，老夫怀抱一生休。
明时谅费银河洗，缺处应须玉斧修。京洛胡尘满人眼，不知能似浙江不？

三衢道中
梅子黄时日日晴，小溪泛尽却山行。绿阴不减来时路，添得黄鹂四五声。

朱弁一首
春阴
关河迢递绕黄沙，惨惨阴风塞柳斜。花带露寒无戏蝶，草连云暗有藏鸦。
诗穷莫写愁如海，酒薄难将梦到家。绝域东风竟何事，只应催我鬓边华！

陈与义七首
襄邑道中
飞花两岸照船红，百里榆堤半日风。卧看满天云不动，不知云与我俱东。

和张规臣水墨梅五绝
粲粲江南万玉妃，别来几度见春归。相逢京洛浑依旧，唯恨缁尘染素衣。

中牟道中
杨柳招人不待媒，蜻蜓近马忽相猜。如何得与凉风约，不共尘沙一并来。

登岳阳楼
洞庭之东江水西，帘旌不动夕阳迟。登临吴蜀横分地，徙倚湖山欲暮时。
万里来游还望远，三年多难更凭危。白头吊古风霜里，老木苍波无限悲。

伤春
庙堂无策可平戎，坐使甘泉照夕烽。初怪上都闻战马，岂知穷海看飞龙！
孤臣霜发三千丈，每岁烟花一万重。稍喜长沙向延阁，疲兵敢犯犬羊锋。

观雨
山客龙钟不解耕，开轩危坐看阴晴。前江后岭通云气，万壑千林送雨声。
海压竹枝低复举，风吹山角晦还明。不嫌屋漏无干处，正要群龙洗甲兵。

牡丹
一自胡尘入汉关，十年伊洛路漫漫。青墩溪畔龙钟客，独立东风看牡丹。

张九成二首
夏日即事
萱草榴花照眼明，楸枰水阁晚风清。萧然终日无人到，帘外时闻下子声。

正月二十日出城
春风驱我出，骑马到江头。出门日已暮，独行无献酬。江山多景物，春色满汀洲。隔岸花绕屋，斜阳明戍楼。人家渐成聚，吹烟天际浮。日落雾亦起，群山定在不？江柳故掩人，萦帽不肯休。风流乃如此，一笑忘百忧。随行亦有酒，无地可迟留。聊写我心耳，长歌思悠悠。

刘子翚五首
北风
雁起平沙晚角哀，北风回首恨难裁。淮山已隔胡尘断，汴水犹穿故苑来。
紫色蛙声真倔强，翠华龙衮暂徘徊。庙堂此日无遗策，可是忧时独草莱。

汴京纪事
其六
内苑珍林蔚绛霄，围城不复禁刍荛。舳舻岁岁衔清汴，才足都人几炬烧。

其七
空嗟覆鼎误前朝，骨朽人间骂未销。夜月池台王傅宅，春风杨柳太师桥。

春望
杳杳尽寒色，乘高望更迷。晓晴山气上，春涨野桥低。幽鸟啼无伴，闲花发欲齐。几多沈寂景，醉笔为提撕。

绝句送巨山
二年寄迹闽山寺，一笑翻然向浙江。明月不知君已去，夜深还照读书窗。

朱淑真二首
元夜三首
火烛银花触目红，揭天鼓吹闹春风。新欢入手愁忙里，旧事惊心忆梦中。
但愿暂成人缱绻，不妨常任月朦胧。赏灯那得工夫醉，未必明年此会同。

清昼
竹摇清影罩幽窗，两两时禽噪夕阳。谢却海棠飞尽絮，困人天气日初长。

陆游十九首
夜读兵书
孤灯耿霜夕，穷山读兵书。平生万里心，执戈王前驱。战死士所有，耻复守妻孥。
成功亦邂逅，逆料政自疏。陂泽号饥鸿，岁月欺贫儒。叹息镜中面，安得长肤腴。

送七兄赴扬州帅幕
初报边烽照石头，旋闻胡马集瓜州。诸公谁听刍荛策，吾辈空怀畎亩忧。
急雪打窗心共碎，危楼望远涕倶流。岂知今日淮南路，乱絮飞花送行舟。

游山西村
莫笑农家腊酒浑，丰年留客足鸡豚。山重水复疑无路，柳暗花明又一村。
箫鼓追随春社近，衣冠简朴古风存。从今若许闲乘月，拄杖无时夜扣门。

剑门道中遇微雨
衣上征尘杂酒痕，远游无处不消魂。此身合是诗人未，细雨骑驴入剑门。

三月十七日夜醉中作
前年脍鲸东海上，白浪如山寄豪壮。去年射虎南山秋，夜归急雪满貂裘。今年摧颓最堪笑，华发苍颜羞自照；谁知得酒尚能狂，脱帽向人时大叫。逆胡未灭心未平，孤剑床头铿有声。破驿梦回灯欲死，打窗风雨正三更。

花时遍游诸家园
为爱名花抵死狂，只愁风日损红芳。绿章夜奏通明殿，乞借春阴护海棠。

题醉中所作草书卷后
胸中磊落藏五兵，欲试无路空峥嵘。酒为旗鼓笔刀槊，势从天落银河倾。端溪石池浓作墨，烛光相射飞纵横。须臾收卷复把酒，如见万里烟尘清。丈夫身在要有立，逆虏运尽行当平。何时夜出五原塞，不闻人语闻鞭声。

关山月
和戎诏下十五年，将军不战空临边。朱门沉沉按歌舞，厩马肥死弓断弦。戍楼刁斗催落月，三十从军今白发。笛里谁知壮士心，沙头空照征人骨。中原干戈古亦闻，岂有逆胡传子孙。遗民忍死望恢复，几处今宵垂泪痕。

小园
小园烟草接邻家，桑柘阴阴一径斜。卧读陶诗未终卷，又乘微雨去锄瓜。

夜泊水村
腰间羽箭久凋零，太息燕然未勒铭。老子犹堪绝大漠，诸君何至泣新亭。
一身报国有万死，双鬓向人无再青。记取江湖泊船处，卧闻新雁落寒汀。

书愤
早岁那知世事艰，中原北望气如山。楼船夜雪瓜洲渡，铁马秋风大散关。
塞上长城空自许，镜中衰鬓已先斑。出师一表真名世，千载谁堪伯仲间。

临安春雨初霁
世味年来薄似纱，谁令骑马客京华。小楼一夜听春雨，深巷明朝卖杏花。
矮纸斜行闲作草，晴窗细乳戏分茶。素衣莫起风尘叹，犹及清明可到家。

十一月四日风雨大作
僵卧孤村不自哀，尚思为国戍轮台。夜阑卧听风吹雨，铁马冰河入梦来。

书室明暖，终日婆娑其间，倦则扶杖至小园，戏作长句二首
美睡宜人胜按摩，江南十月气犹和。重帘不卷留香久，古砚微凹聚墨多。
月上忽看梅影出，风高时送雁声过。一杯太淡君休笑，牛背吾方扣角歌。

农家叹
有山皆种麦，有水皆种秔。牛领疮见骨，叱叱犹夜耕。竭力事本业，所愿乐太平。门前谁剥啄，县吏征租声。一身入县庭，日夜穷笞搒。人孰不惮死，自计无由生。还家欲具说，恐伤父母情。老人倘得食，妻子鸿毛轻。

沈园二首
其一
城上斜阳画角哀，沈园非复旧池台。伤心桥下春波绿，曾是惊鸿照影来。

其二
梦断香消四十年，沈园柳老不吹绵，此身行作稽山土，犹吊遗踪一泫然。

梅花绝句
闻道梅花坼晓风，雪堆遍满四山中。何方可化身千亿，一树梅前一放翁。

示儿
死去元知万事空，但悲不见九州同。王师北定中原日，家祭无忘告乃翁。

范成大十三首
催租行
输租得钞官更催，踉跄里正敲门来。手持文书杂嗔喜：“我亦来营醉归耳！”
床头悭囊大如拳，扑破正有三百钱。“不堪与君成一醉，聊复偿君草鞋费。”

州桥
州桥南北是天街，父老年年等驾回。忍泪失声询使者，“几时真有六军来？”

清远店
女僮流汗逐毡軿，云在淮乡有父兄。屠婢杀奴官不问，大书黥面罚犹轻。

四时田园杂兴六十首
其二
土膏欲动雨频催，万草千花一饷开。舍后荒畦犹绿秀，邻家鞭笋过墙来。

其十五
蝴蝶双双入菜花，日长无客到田家。鸡飞过篱犬吠窦，知有行商来买茶。

其二十九
小妇连宵上绢机，大耆催税急于飞。今年幸甚蚕桑熟，留得黄丝织夏衣。

其三十一
昼出耘田夜绩麻，村庄儿女各当家。童孙未解供耕织，也傍桑阴学种瓜。

其三十五
采菱辛苦废犁鉏，血指流丹鬼质枯。无力买田聊种水，近来湖面亦收租。

其四十一
垂成穑事苦艰难，忌雨嫌风更怯寒。牋诉天公休掠剩，半偿私债半输官。

其四十三
中秋全景属潜夫，棹入空明看太湖。身外水天银一色，城中有此月明无？

其四十四
新筑场泥镜面平，家家打稻趁霜晴。笑歌声里轻雷动，一夜连枷响到明。

其五十五
拨雪挑来踏地菘，味如蜜藕更肥𬪩。朱门肉食无风味，只作寻常菜把供。

其五十八
黄纸蠲租白纸催，皂衣旁午下乡来。长官头脑冬烘甚，乞汝青钱买酒回。

杨万里十四首
过百家渡四绝句
园花落尽路花开，白白红红各自媒。莫问早行奇绝处，四方八面野香来。

悯农
稻云不雨不多黄，荞麦空花早着霜。已分忍饥度残岁，更堪岁里闰添长。

闲居初夏午睡起二绝句
梅子留酸软齿牙，芭蕉分绿与窗纱。日长睡起无情思，闲看儿童捉柳花。

夏夜追凉
夜热依然午热同，开门小立月明中。竹深树密虫鸣处，时有微凉不是风。

小池泉
眼无声惜细流，树阴照水爱晴柔。小荷才露尖尖角，早有蜻蜓立上头。

寒雀
百千寒雀下空庭，小集梅梢话晚晴。特地作团喧杀我，忽然惊散寂无声。

稚子弄冰
稚子金盆脱晓冰，彩丝穿取当银钲。敲成玉磬穿林响，忽作玻瓈碎地声。

道旁小憩观物化
蝴蝶新生未解飞，须拳粉湿睡花枝。后来借得东风力，不记如痴似醉时。

夜宿东渚放歌
天公要饱诗人眼，生愁秋山太枯淡。旋裁蜀锦展吴霞，低低抹在秋山半。
须臾红锦作翠纱，机头织出暮归鸦。暮鸦翠纱忽不见，只见澄江净如练。

过扬子江
只有清霜冻太空，更无半点荻花风。天开云雾东南碧，日射波涛上下红。
千载英雄鸿去外，六朝形胜雪晴中。携瓶自汲江心水，要试煎茶第一功。

题盱眙军东南第一山
第一山头第一亭，闻名未到负平生。不因王事略小出，那得高人同此行。
万里中原青未了，半篙淮水碧无情。登临不觉风烟暮，肠断渔灯隔岸明。

晓行望云山
霁天欲晓未明间，满目奇峰总可观。却有一峰忽然长，方知不动是真山。

过松源晨炊漆公店
莫言下岭便无难，赚得行人错喜欢。政入万山围子里，一山放出一山拦。

重九后二日同徐克章登万花川谷月下传觞
老夫渴急月更急，酒落杯中月先入。领取青天并入来，和月和天都蘸湿。天既爱酒自古传，月不解饮真浪言。举杯将月一口吞，举头见月犹在天。老夫大笑问客道：月是一团还两团？酒入诗肠风火发，月入诗肠冰雪泼。一杯未尽诗已成，诵诗向天天亦惊。焉知万古一骸骨，酌酒更吞一团月。

尤袤二首
浮远堂
杖藜同上最高峰，脚力虽穷兴未穷。领略江山归眼界，尽吞淮海入胸中。

雪
睡觉不知雪，但惊窗户明。飞花厚一尺，和月照三更。草木浅深白，丘塍高下平。饥民莫咨怨，第一念边兵。

萧德藻三首
采莲曲
其一
清晓去采莲，莲花带露鲜。溪长须急桨，不是趁前船。

其二
相随不觉远，直到暮烟中。恐嗔归得晚，今日打头风

古梅
湘妃危立冻蛟脊，海月冷挂珊瑚枝。丑怪惊人能妩媚，断魂只有晓寒知。

林升一首
题临安邸
山外青山楼外楼，西湖歌舞几时休。暖风熏得游人醉，直把杭州作汴州。

朱熹七首
涉涧水作
幽谷溅溅小水通，细穿危石认行踪。回头自爱晴岚好，却立滩头数乱峰。

春日
胜日寻芳泗水滨，无边光景一时新。等闲识得东风面，万紫千红总是春。

观书有感二首
其一
半亩方塘一鉴开，天光云影共徘徊。问渠那得清如许？为有源头活水来。

其二
昨夜江边春水生，蒙冲巨舰一毛轻。向来枉费推移力，此日中流自在行。

醉下祝融峰
我来万里驾长风，绝壑层云许荡胸。浊酒三杯豪气发，朗吟飞下祝融峰。

九日登天湖，以菊花须插满头归分韵赋诗得归字
去岁潇湘重九时，满城风雨客思归。故山此日还佳节，黄菊清樽更晚晖。
短发无多休落帽，长风不断且吹衣。相看下视人寰小，只合从今老翠微。

兰
漫种秋兰四五茎，疏帘底事太关情？可能不作凉风计，护得幽香到晚清。

志南一首
舟次
古木阴中系短篷，杖藜扶我过桥东。沾衣欲湿杏花雨，吹面不寒杨柳风。

张栻三首
东渚
团团凌风桂，宛在水之东。月色穿林影，却下碧波中。

立春日禊亭偶成
律回岁晚冰霜少，春到人间草木知。便觉眼前生意满，东风吹水绿差差。

晚晴
昨日阴云满太空，眼前不见祝融峰。晚来风卷都无迹，突兀还为紫翠重。

王质二首
晚泊东流
山高树多日出迟，食时雾露且雰霏。马蹄已踏两邮舍，人家渐开双竹扉。
冬青匝路野蜂乱，荞麦满园山鹊飞。明朝大江送吾去，万里天风吹客衣。

倦绣图
短屏小鸭眠枯苇，徘徊略住西风指。佳人手闲心不闲，肠断吴江烟水寒。
凄凄空庭晚苔湿，冷篆青烟半丝直。卷帘寂寞满天秋，惟见孤楠一株碧。

吕祖谦一首
游丝
游丝浩荡醉春光，倚赖微风故故长。几度莺声欲留住，又随飞絮过东墙。

辛弃疾一首
送别湖南部曲
青衫匹马万人呼，幕府当年急急符。愧我明珠成薏苡，负君赤手缚於菟。
观书到老眼如镜，论事惊人胆满躯。万里云霄送君去，不妨风雨破吾庐。

姜夔六首
除夜自石湖归苕溪
其一
细草穿沙雪半销，吴宫烟冷水迢迢。梅花竹里无人见，一夜吹香过石桥。

其三
黄帽传呼睡不成，投篙细细激流冰。分明旧泊江南岸，舟尾春风飐客灯。

其七
笠泽茫茫雁影微，玉峰重叠护云衣。长桥寂寞春寒夜，只有诗人一舸归。

过垂虹
自作新词韵最娇，小红低唱我吹箫。曲终过尽松陵路，回首烟波十四桥。

湖上寓居杂咏
苑墙曲曲柳冥冥，人静山空见一灯。荷叶似云香不断，小船摇曳入西陵。

昔游诗
既离湖口县，未至落星湾。舟中两三程，程程见庐山。庐山遮半天，五老云为冠。
朝看金叠叠，暮看紫巉巉。瀑布在山半，仿佛认一斑。庐山忽不见，云雨满人间。

徐照一首
和翁灵舒冬日书事
石缝敲冰水，凌寒自煮茶。梅迟思闰月，枫远误春花。贫喜苗新长，吟怜鬓已华。城中寻小屋，岁晚欲移家。

徐玑二首
黄碧
黄碧平沙岸，陂塘柳色春。水清知酒好，山痩识民贫。鸡犬田家静，桑麻岁事新。相逢行路客，半是永嘉人。

建剑道中
云麓烟峦知几层，一湾溪转一湾清。行人只在溪湾里，尽日松声杂水声。

翁卷二首
野望
一天秋色冷晴湾，无数峰峦远近间。闲上山来看野水，忽于水底见青山。

乡村四月
绿遍山原白满川，子规声里雨如烟。乡村四月闲人少，才了蚕桑又插田。

赵师秀三首
薛氏瓜庐
不作封侯念，悠然远世纷。惟应种瓜事，犹被读书分。野水多于地，春山半是云。吾生嫌已老，学圃未如君。

约客
黄梅时节家家雨，青草池塘处处蛙。有约不来过夜半，闲敲棋子落灯花。

数日
数日秋风欺病夫，尽吹黄叶下庭芜。林疏放得遥山出，又被云遮一半无。

杜耒一首
寒夜
寒夜客来茶当酒，竹炉汤沸火初红。寻常一样窗前月，才有梅花便不同。


戴复古四首
频酌淮河水
有客游濠梁，频酌淮河水。东南水多咸，不如此水美。春风吹绿波，郁郁中原气。莫向北岸汲，中有英雄泪。

庚子荐饥
饿走拋家舍，纵横死路歧。有天不雨粟，无地可埋尸。劫数惨如此，吾曹忍见之？官司行赈恤，不过是文移。

江阴浮远堂
横冈下瞰大江流，浮远堂前万里愁。最苦无山遮望眼，淮南极目尽神州。

山村
山崦谁家绿树中，短墙半露石榴红；萧然门巷无人到，三两孙随白发翁。

高翥二首
无题
风竹萧萧淡月明，孤眠真个可怜生。不知昨夜相思梦，去到伊行是几更？

秋日
庭草衔秋自短长，悲蛩传响答寒螀。豆花似解通邻好，引蔓殷勤远过墙。

赵汝鐩一首
耕织叹
其一
春催农工动阡陌，耕犁纷纭牛背血。种莳已遍复耘耔，久晴渴雨车声发。往来逻视晓夕忙，香穗垂头秋登场。一年苦辛今幸熟，壮儿健妇争扫仓。官输私负索交至，勺合不留但糠秕。我腹不饱饱他人，终日茅檐愁饿死！

其二
春气熏陶蚕动纸，采桑女儿哄如市。昼饲夜𫗪时分盘，扃门谢客谨俗忌。雪团落架抽茧丝，小姑缫车妇织机。全家勤劳各有望，翁媪处分将裁衣。官输私负索交至，尺寸不留但箱笥。我身不暖暖他人，终日茅檐愁冻死！

陈起一首
夜过西湖
鹊巢犹挂三更月，渔板惊回一片鸥。吟得诗成无笔写，蘸他春水画船头。

刘克庄五首
军中乐
行营面面设刁斗，帐门深深万人守。将军贵重不据鞍，夜夜发兵防隘口。自言虏畏不敢犯，射麋捕鹿来行酒。更阑酒醒山月落，彩缣百段支女乐。谁知营中血战人，无钱得合金疮药！

落梅
一片能教一断肠，可堪平砌更堆墙。飘如迁客来过岭，坠似骚人去赴湘。
乱点莓苔多莫数，偶粘衣袖久犹香。东风谬掌花权柄，却忌孤高不主张。

戊辰即事
诗人安得有青衫？今岁和戎百万缣！从此西湖休插柳，剩栽桑树养吴蚕。

西山
绝顶遥知有隐君，餐芝种术鹿为群。多应午灶茶烟起，山下看来是白云。

岁晚书事
荒苔野蔓上篱笆，客至多疑不在家。病眼看人殊草草，隔林迢递见梅花。

叶绍翁二首
游园不值
应怜屐齿印苍苔，小扣柴扉久不开。春色满园关不住，一枝红杏出墙来。

夜书所见
萧萧梧叶送寒声，江上秋风动客情。知有儿童挑促织，夜深篱落一灯明。

方岳二首
山中
半坞幽深近物情，一筇老健惬山行。月于水底见逾好，风打松边过便清。
鹤睡不惊舂药臼，鸟啼时作读书声。山翁两手浑无用，只把犁锄做太平。

农谣
雨过一村桑柘烟，林梢日暮鸟声妍。青裙老姥遥相语，今岁春寒蚕未眠。

俞桂二首
过湖
舟移别岸水纹开，日暖风香正落梅。山色濛濛横画轴，白鸥飞处带诗来。

江上
小雨才收日渐斜，酒旗插处两三家。江头妆点秋来景，半是芦花半蓼花。

谢枋得一首
武夷山
十年无梦得还家，独立青峰野水涯。天地寂寥山雨歇，几生修得到梅花。

王淇一首
暮春游小园
一从梅粉褪残妆，涂抹新红上海棠。开到荼蕨花事了，丝丝天棘出莓墙。

文天祥四首
过零丁洋
辛苦遭逢起一经，干戈落落四周星。山河破碎风拋絮，身世飘摇雨打萍。
惶恐滩头说惶恐，零丁洋里叹零丁。人生自古谁无死，留取丹心照汗青。

金陵驿
草合离宫转夕晖，孤云飘泊复何依？山河风景元无异，城郭人民半已非。
满地芦花和我老，旧家燕子傍谁飞！从今别却江南路，化作啼鹃带血归。

正气歌
天地有正气，杂然赋流形：下则为河岳，上则为日星；于人曰浩然，沛乎塞苍冥。皇路当清夷，含和吐明庭。时穷节乃见，一一垂丹青：在齐太史简，在晋董狐笔，在秦张良椎，在汉苏武节；为严将军头，为嵇侍中血，为张睢阳齿，为颜常山舌；或为辽东帽，清操厉冰雪；或为出师表，鬼神泣壮烈；或为渡江楫，慷慨吞胡羯；或为击贼笏，逆竖头破裂。是气所磅礴，凛烈万古存。当其贯日月，生死安足论！地维赖以立，天柱赖以尊。三纲实系命，道义为之根。嗟予遘阳九，隶也实不力。楚囚缪其冠，传车送穷北。鼎镬甘如饴，求之不可得。阴房阒鬼火，春院閟天黑。牛骥同一皂，鸡栖凤凰食。一朝蒙雾露，分作沟中瘠。如此再寒暑，百沴自辟易，嗟哉沮洳场，为我安乐国。岂有他谬巧，阴阳不能贼！顾此耿耿在，仰视浮云白。悠悠我心悲，苍天曷有极！哲人日已远，典刑在夙昔。风檐展书读，古道照颜色！

除夜
乾坤空落落，岁月去堂堂。末路惊风雨，穷边饱雪霜。命随年欲尽，身与世俱忘。无复屠苏梦，挑灯夜未央。

汪元量三首
醉歌
乱点连声杀六更，荧荧庭燎待天明。侍臣已写归降表，臣妾佥名谢道清。

湖州歌
其六
北望燕云不尽头，大江东去水悠悠。夕阳一片寒鸦外，目断东西四百州。

其三十八
青天淡淡月荒荒，两岸淮田尽战场。宫女不眠开眼坐，更听人唱哭襄阳。

林景熙二首
京口月夕书怀
山风吹酒醒，秋入夜灯凉。万事已华发，百年多异乡。远城江气白，高树月痕苍。忽忆凭楼处，淮天雁叫霜。

山窗新糊有故朝封事稿阅之有感
偶伴孤云宿岭东，四山欲雪地炉红。何人一纸防秋疏，却与山窗障北风。

萧立之三首
送人之常德
秋风原头桐叶飞，幽篁翠冷山鬼啼。海图拆补儿女衣，轻衫笑指秦人溪。秦人得知晋以前，降唐臣宋谁为言？忽逢桃花照溪源，请君停篙莫回船。编蓬便结溪上宅，采桃为薪食桃实。山林黄尘三百尺，不用归来说消息。

茶陵道中
山深迷落日，一径窅无涯。老屋茅生菌，饥年竹有花。西来无道路，南去亦尘沙。独立苍茫外，吾生何处家！

第四桥
自把孤樽擘蟹斟，荻花洲渚月平林。一江秋色无人管，柔艣风前语夜深。

谢翱二首
书文山卷后
魂飞万里程，天地隔幽明。死不从公死，生如无此生。丹心浑未化，碧血已先成。无处堪挥泪，吾今变姓名。

秋夜词
愁生山外山，恨杀树边树。隔断秋月明，不使共一处。